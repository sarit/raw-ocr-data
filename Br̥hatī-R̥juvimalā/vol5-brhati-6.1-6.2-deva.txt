<pb n="001"/>
<p><q>बृहती</q></p>
<p>शाबरभाष्यव्याख्या</p>
<p><q>षष्ठाध्यायस्य प्रथमः पादः</q></p>
<lg><l>।। १ ।। द्रव्याणां कर्मसंयोगे गुणत्वेनाभिसम्बन्धः ।। १ ।।</l></lg>
<p>अथ वृत्तेन संबन्धकथनं किमित्यत्र तु न क्रियते । संबन्धाभावा-
दिति ब्रूमः । पञ्चलक्षणापेक्षो ह्यधिकार इति ।</p>
<p>[पञ्चलक्षणापेक्षे ह्यपेक्षा । एवं तर्हि पञ्चापि कीर्तनीयानि । न
<pb n="002"/>
कीर्तनीयानि । न च समुदायो नाम कश्चिदर्थान्तरभूतो विद्यते । यदि
पञ्चभिरपि संबन्धो नास्ति कथं तर्हि पञ्चलक्षणापेक्षो ह्यधिकार इत्युच्यते ।]</p>
<p>परस्परापेक्षेषु पञ्‍चसु परिसमाप्तेषु अधिकारस्यावसर इति पञ्‍च-
लक्षणापेक्षो ह्यधिकार इत्युच्यते न पुनर्हेतुतः । न क्रमपर्यन्त उपदेशोऽधि-
<pb n="003"/>
कारस्य हेतुः । किं तर्हि क्रमपर्यन्त उपदेशे कश्चिदधिकारी विद्यते उत
नेति चिन्ता । किमनधिकारोऽप्युपदेशो विद्यते । बाढं विद्यते । देवदत्तः
काष्ठैः स्थाल्यामोदनं पचतीत्येवमादिषु प्रमाणान्तरप्रमितार्थविषयेषु ।
न तत्र कश्चिन्नियुज्यते । प्रमाणान्तरप्रमितविषयत्वादेव ।</p>
<pb n="004"/>
<p>लक्षणान्तरेण हि प्रतीतस्य स्वरूपस्य शक्तेश्च कथनमात्रमेव
द्रव्यादीनां वर्तमानापदेशैः क्रियते अर्थादर्थित्वेनोपदेशसिद्धिः । इह
पुनः उपदेशादेव शक्तिज्ञानमिति विशेषः । तस्मान्न संबन्धाभिधानम् ।
किं पुनः कारणं स्वर्गकाम एवोदाह्नि/?/यते न पुनर्ग्रामकामादयोपि ?
किं वा सर्वमेवोदाहरणीयं न्यायप्रसिद्ध‍यर्थमेकमेवोदाहरणीयम् । उच्यते ।
सत्यमेवं, अत्र पुनः स्वर्गशब्दवाच्यनिरूपणमुखेन पूर्वोत्तरपक्षौ निरूपयति
भाष्यकारः । न च ग्रामकामादिष्वेतत्संभवति प्रीत्यपगमेऽपि
ग्रामशब्दप्रयोगात् । अतो ग्रामकामादिष्वधिकरणान्तरं वा वक्तव्यम् ।
<pb n="005"/>
साधनाभिधानं वा द्रव्यवचनत्वात् ग्रामादि(काम)शब्दानाम् ।</p>
<p>अत्रोच्यते-सर्वाण्येवोदाहरणीयानि । प्रदर्शनार्थं तु स्वर्गकामपद-
मुदाहृतम् । ननु च काम्यमानाभिधाननिबन्धनपूर्वोत्तरपक्षौ न ग्रामका-
मादिषु सम्भवत इत्युक्तम् । तत्त्वयुक्तमुक्तम् । कथमयुक्तम् ? इत्थमयुक्तम् ।
काम्यमानतया स्वर्गशब्दः काम्येषु वर्तत इत्युक्तम् ।</p>
<p>एवं ग्रामकामादिष्वपि द्रष्टव्यम् । न ह्यकाम्यं कामनायुक्तं भवति ।
अत एव देशवचनतामभ्युपगम्य स्वर्गशब्दस्य तथापि कामनायोगात् प्रीति-
<pb n="006"/>
मद‍्द्रव्यवचन एवायं स्वर्गशब्द इति कृतः पूर्वःपक्षः । राद्धान्तेऽपि न
ह्यसत्यां प्रीतौ कामना प्रव/?/र्तते द्रव्य इति प्रीतिपरमेव प्रयोगं दर्शितवान्
स्वर्गशब्दस्य, न पुनर्देशो निराकृतः । एवं ग्रामकामादयोऽपीति प्रीतिविषय
तया प्रयुक्ताः । न पुनस्साधनतयेत्युक्तं भवति । अत एव स्वर्गः साध्यः
यागो वेत्युपन्यस्य कामस्साध्य इत्युक्तम् । एतदुक्तं भवति[किं]कामविषयः
<pb n="007"/>
स्वर्गशब्दः प्रयुक्तः उत काम्यमानतया कर्तृविशेषणमिति । तदाहि काम्य-
मुपसर्जनं भवति । ननु च स्वर्गकाम इत्यत्रोपसर्जनभूत एव कामः प्रतीयते ।
एतदेवात्र विचार्यते-किं यथाभिधानं संबन्धः उत यथाविनियोगमभि-
धानमिति । किं यथाविनियोगमभिधाने बहुव्रीहिरयं न भवति ? केन
वोक्तं नायं बहुब्रीहिरिति । यदि बहुव्रीहिरुपसर्जनं तर्हि कामः काम्यः
<pb n="008"/>
पदार्थान्तरपरत्वात् । अत एवारव्यातगतया कर्तृसङ्ख्यया अस्य संबन्धो-
ऽवगम्यते <quote>‘यजेत स्वर्गकामः’</quote> <quote>‘यजेरन् ऋद्धिकामाः’</quote> इति । एवं च सति
संशयोऽनुपपन्नः । न च भगवतः पाणितेः स्वार्थेऽपि बहुव्रीहिरिति स्मरण-
मस्ति । उच्यते । वयमपि स्वार्थ एव न बहुव्रीहिं वदामः किन्तु
परार्थोऽयं बहुव्रीहिः उत स्वार्थः । कथं पुनः परार्थः कथं वा स्वार्थः ?
सिद्धार्थस्तु परार्थो भवति । अथ साध्यार्थः तदा स्वार्थो भवति । तत्रेदानीं
न विद्मः किं सिद्धार्थस्योपादानं परार्थतया उत साध्यतयोपदीयत इति ।
अन्यपदार्थश्च साध्यार्थश्च इति ननु विप्रतिषिद्धम् यतः । नात्र
विप्रतिषेधः यतः साध्योऽप्यन्यार्थ एव । उक्तं च <quote>‘फलं च पुरुषार्थत्वात्’</quote>
इति । तस्मादुपपन्न एव संशयः ।</p>
<pb n="009"/>
<p>ननु चैवमपि संशयो नोपपद्यते कर्तृविशेषणमिदं प्रतीयते आरव्यात-
गतकर्तृसङ्ख्यासंयोगात् । तदाख्यातकर्तरि च सङ्ख्यां स्मरति भगवान्
पाणिनिः । स्वर्गे च साध्ये स्वर्गसिद्धौ स्वर्गकामस्य कर्तृत्वम् न याग-
सिद्धौ । न चान्यत्र व्यापृतयाख्यातान्तरगतया सङ्ख्यया योगो भवति ।
यथा पचतीति पठतः । इह च यजेत स्वर्गकाम इत्येकवाक्यताऽवगम्यते ।
कस्मात् सिद्धार्थ एवायं बहुव्रीहिः न साध्यार्थः ? एतदेवात्र युक्तम् । न हि
साध्यार्थं नाम प्रातिपदिकं भवतीति भावार्थाधिकरणे उक्तम् । अतो याग-
स्यैव कर्तव्यतात्रावसीयते भावार्थत्वाद्यजतिशब्दस्य । न च साध्यवादि-
<pb n="010"/>
नोऽपि यागेन सहैकवाक्यता नास्ति । अस्ति चेत्तर्हि एकस्मिन्नेव वाक्ये
न साध्यद्वयावगतिः ।</p>
<p>ननु यथा व्रीहीन् प्रोक्षतीति संस्कारे व्रीहिगते साध्येऽपि प्रोक्षणेन
साध्यभूतेनास्यैकवाक्यता तद्वदिहापि भविष्यति । मैवं बोचः । तत्र हि
कारकतया व्रीहयः संवद्धाः संस्कारभाजो भवन्तीति । इह पुनः स्वर्ग-
यागयोः नान्यतः क्रियाकारकसंबन्धसिद्धिः । नापि यूपवदिहैवावसीयते ।
किमिति ? यद्युत्पाद्यस्यापि कारकयोगो भवति । यदि भवति १भवतु ।
नैवोत्पाद्यस्य कारकयोगो भवति । कथं तर्हि यूपं छिनत्ति इति ? छेदनेन
<pb n="011"/>
संबद्धं यूपं करोतीत्यर्थः । अलौकिकत्वात् चोदनालक्षणो यूप इत्युच्यते ।
संबन्धश्च [ क्रियया ] अलौकिकश्चेति किमिदं ? यूपशब्दाभिधेयतयाऽलौ-
किकत्वम् । न पुनः छिदिसंबन्धितया । अतोऽत्रापि कारकस्यैव खदिरादेः
छेदनेन किञ्चित्क्रियते । स्वर्गस्य पुनः यज्यर्थं प्रति कारकत्वमेवालौ-
किकम् । तस्मात् व्रीहीन् प्रोक्षतीतिवत् संबन्धो नोपपद्यते यजेत स्वर्गकाम
इति । न च संबन्धान्तरं स्मरति शब्दवित् स्मरन् वा प्रमाणाभावात्
विहन्येत । तस्मात् संशयमत्र देवाः करिष्यन्ति ।</p>
<p>अत्राभिधीयते---स्यादेतदेवं यदि प्रमाणचतुष्टयावगम्य एव संबन्धः
<pb n="012"/>
स्यात् । उक्तं च शब्दस्य प्रामाण्यमनपेक्षत्वादिति, सत्यमुक्तं तदेवा-
त्रावसीदति । कथं ? अधिकारसिद्धौ प्रयोगसिद्धिः प्रयोगसिद्धावुपदेश-
सिद्धिः । एवं तर्हि प्रमाणलक्षणमेवेदं प्राप्तं भवति ! [भवति च
लक्षणान्तरमपि सत् प्रमाणलक्षणं] पञ्चलक्षणशेषत्वात् अधिकारस्य ।
कथं तर्हि लक्षणान्तरमिदं व्यपदिश्यते । एवं व्यपदिश्यते । सत्य-
प्यधिकारे प्रमाणाक्षेपः प्रथमलक्षणे समाहितः, स एवाधिकारः उपपद्यते
नेति विचार्यते । न च अप्रामाण्येनैव अधिकाराक्षेपः । कथं तर्हि
अधिकारसंबन्धानवगमात् । ननु चानवगमोऽप्यप्रामाण्यमेव । सत्यमेवं
<pb n="013"/>
अधिकारेऽप्रामाण्यं न पुनः शब्दार्थमात्रे । प्रमाणलक्षणे पुनः शब्दोऽर्थं न
स्पृशतीत्ययमर्थो निराकृतः । तस्मादुपपन्नो लक्षणान्तरव्यपदेशः । अतः
पञ्चभिर्लक्षणैः कार्यावगतिरुक्ता न पुनरस्येदं कार्यमिति । असत्यां चैतस्या-
मवगतौ कार्यमात्रावगतिः तथापि भवन्ती न तथा भवति अनुष्ठानाभावात् ।</p>
<p>ननु चतुर्थे असत्यप्यधिकारे फलकल्पना उक्ता स स्वर्गः स्यादिति ।
सत्यमुक्ता । अधिकारसंभवे तु सा अधिकारनिबन्धनैव अश्रुतेऽप्यधिकारो
विद्यत इत्युक्तम् । असंभवे पुनरधिकारस्य कस्याश्रुतस्य कल्पना ?
तस्मादधिकारो वक्तव्यः ।</p>
<pb n="014"/>
<p>ननु च तत्र भवन्तो वैयाकरणाः केचित् कर्तारमेवाधिकृतं मन्यन्ते ।
यो यस्मिन् कर्तृतयाऽवगम्यते स तत्राधिकृत इति वदन्तः । नाधिकारो
नाम कश्चिदर्थान्तरभूतः । स च क्रियया संबध्यत इति मन्यन्ते । ब्राह्मणा-
दयश्च कर्तृतयाऽवगम्यन्ते स्मृतेः - द्विजातीनामध्ययनमिज्यादानमिति ।
कर्तॄणां च फलकल्पना आत्मनेपदादिभिर्लिङ्गैः अयमेव चासौ बादरिपक्षः ।
द्रव्यगुणसंस्कारेष्वित्येवं संबन्धावगमं मन्यते । न यागफलपुरुषेष्विति ।
एवं च क्रियासंबन्ध उपपन्नो भविष्यति । अन्यथा हि अधिकृतस्य क्रिया-
<pb n="015"/>
संबन्धो दुर्भणः । अतः स्वर्गकामादीनि पदानि कर्तृविशेषणान्येव भिन्ने
जुहोतीतिवत् ।</p>
<p>ननु चैवं सति कर्त्रन्तरानुप्रवेशो न प्राप्‍नोति । न प्राप्‍नोतु नाम,
नैतावता संबन्धावगमकल्पना न शक्यते वक्तुम् । वचनाच्चोपपन्नो भविष्यति
अत एव च कारकविभक्तेरनुत्पत्तिः । तिङाऽभिधानात् सङ्ख्यायाः प्रथमा-
याश्चोत्पत्तिः । अन्यथा ह्यधिकारिणो विभक्त्यन्तरं मृग्यम्, शेषलक्षण-
षष्ठ्या वा भवितव्यं यजेत स्वर्गकामस्येति । कर्तृनिर्देशश्चायमन्वयव्यतिरे-
काभ्यामवगम्यते यजेत स्वर्गकामः इज्यते स्वर्गकामेनेति । अन्यथा हि
भावसाधनेऽपि तृतीया न स्यात् अकारकत्वात् स्वर्गकामस्य । यत्पुनरिद-
मुक्तं अफलं कर्म भवति । न च निष्फले प्रवर्तन्त इति । तत्र ब्रूमः;
<pb n="016"/>
कर्मस्वाभाव्यात् किमपि भावयिष्यतीति । तच्चाभ्युदयाय नित्येष्विव
भवत्पक्षेपि ।</p>
<p>कर्तव्यतावगमादेव कर्मानुष्ठानं न पुनः फलसंबन्धात् । फल-
संबन्धे हि प्रमाणान्तरावगम्यता प्राप्‍नोति । ततश्चानपेक्षत्वादिति स्थितो
हेतुरुद्धृतो भवति, सापेक्षत्वप्रसङ्गात् । अतः कर्म कर्तव्यं कर्तृभिरिति
अनधिकारः ।</p>
<p>उच्यते । नायं पूर्वपक्षः श्रेयान् स्वर्गकामपदं ह्यस्मिन् पक्षे यथा न
संबध्यते तथोपरिष्टाव्द्याख्यास्यामः । यद्येवं कथं तर्हि संशयः---किं धात्वर्थः
साध्यतयोपदिश्यते उत काम इति । ननु च धात्वर्थे साध्ये कामपदं
<pb n="017"/>
1अन्यथा न सम्बध्यत इत्युक्तम् । न न संबध्यते अङ्गतया च समुद्रं
मनसा ध्यायेदितिवत् कामनं कर्तव्यं प्राप्‍नोति ।</p>
<p>नन्वेवं सति उभयोः कर्तव्यतोक्‍ता भवति । न, सत्यमुक्ता गुण-
प्रधानभावस्त्वत्र चिन्त्यते । कथं तर्हि सिद्धार्थतया स्वर्गकामशब्दस्य पूर्व-
पक्षः । [पूर्वपक्षोऽपि साध्यार्थतयैव] कथं तर्हि भूतं भव्यायोपदिश्यत
इति ब्रवीति । नायं दोषः, भूतमेव ह्यत्रोपदिश्यते । न चेत्प्रमाणान्तर-
प्राप्तमुपादानसिद्ध‍यर्थं क्रियते । उपदेशे तु भूतमेव । अत एव चैकादशे
<pb n="018"/>
यदधिकरणं तदपि अपुनरुक्तं न्यायतः । एवं स्थिते विशये पूर्वपक्षवादी
भूतं भव्यायेति पूर्वपक्षितवान् । शाब्दोक्ताभिश्च युक्तिभिः ।</p>
<p>इदमपरं चिन्त्यते इति कथं ? स्वर्गशब्दः किं प्रीतिवचनः उत द्रव्य-
वचन इति । 1तथा द्व‍यष्टवर्षाद्युपन्यासो देशाद्यपलापोऽभ्युपंगमश्च नातीवो-
पयुज्यते । ननु चोक्तमस्माभिः किं कामविषयतया स्वर्गशब्दः प्रयुक्तः
उत द्रव्यपरतयेति । यद्येंव देशापलापे किं प्रयोजनम् ? साधनसिद्धिः ।</p>
<pb n="019"/>
स किल देशो नोपलभ्यते जीवद्भिः । न चानुपलब्धस्योपादनोपसर्जनता
समुद्रवत्संभवति । अतो द्व‍यष्टवर्षाद्युपन्यासः पेशलः अभ्युपगमेपि देशस्य ।
यद्यपि केवलसुखश्रवणादिति तथाप्यस्मत्पक्षो न दुष्यतीति पक्षसिद्ध‍यर्थ-
वचनमेव । सामान्यावगमे तु व्यवहारासिद्धेः सुखसाधनत्वमात्रं परिगृह्यत
इत्युपसंहारः । अतः पूर्वपक्षवादी याग एवोपदेशं मन्यते । अत एव च
<quote>“भावार्थाः कर्मशब्दाः तेभ्यः क्रिया प्रतीयेत”</quote> इति समर्थितं भवति ।
अन्यथा ह्युक्तो विरोधः ।</p>
<p>ननु चास्मिन् पक्षे यत्तत्किमपि भविष्यति तथा भविष्यति । न हि
<pb n="020"/>
अकारकाधारं कर्मफलमुपलभ्यते । ननु च सोमं यजतीत्येवमादिषु कारक-
मुपलभामहे । तदिदमयुक्तम् । नवमे निराकृतत्वात् उक्तदेवता-
प्राधान्यस्य ।</p>
<p>ननु अनिर्ज्ञातपुरुषार्थस्य साक्षात् प्रणाडिकया वा संस्कारो नोपपद्यत
इति सक्त्वधिकरणे उक्तम् । न च देवता पुरुषार्थतया केनचित् प्रकारेण
ज्ञापिता । ननु च देवताः मनुष्यान् पालयन्तीति प्रसिद्धिः । निर्मूल-
त्वान्नादरणीयेत्युक्तं वटयक्षवन्नवम एव ।</p>
<p>ननु च देशस्येव यागोपदेशः प्रमाणं भवितुमर्हति अस्याः प्रसिद्धेः ।
अवश्यं नित्यार्थमप्येतदभ्युपगमनीयम् । नैतदुपपद्यते । उपदेशो हि
यागं कुर्यादित्येतावत्यर्थे प्रमाणं न पुनः पुरुषस्योपकारको याग इति ।</p>
<pb n="021"/>
<p>ननु चानुष्ठानाभावात् तथापि भवतूपदेशः न तथा भवतीत्युक्तम् ।
न ह्यनुपकारके कश्‍चित् प्रवर्तत इति । ननु चेदमप्युक्तं कर्तव्यतावगमात्
[प्रवर्तनीयं, नोपकारावगमात्] सापेक्षत्वप्रसङ्गात् । एवं च नित्यप्रति-
बन्धकोऽप्ययमप्रतिबन्धक एव । यद्येवं भवतु सर्वमिदं नित्यमनुष्‍ठेयं
फलमपि, तथाप्यस्मत्पक्षः सिध्यत्येव । अतो न कामः साध्यः भूत-
तयाऽवगमात् । कथं तर्हि काम्यं नित्यमिति याज्ञिका भेदेनोपदिशन्ति ।
निर्मूलत्वादसदुपदेशो भविष्यति ।</p>
<p>एवं तर्हि तदेवेदमायातं कर्तुरेवाधिकार इति । निराकृतं च कर्त्र.
भिधाने न स्वर्गकामपदं संबध्यत इति ।</p>
<p>सत्यं निराकृतं निरुपादानोपसर्जनत्वं, सोपादानोपसर्जनत्वं
<pb n="022"/>
स्थापितमेव । गुणत्वेनाभिधानात् । कः पुनरनयोर्विशेषः ? उक्तं सोपादा-
नत्वंनिरुपादानत्वं च । सत्यमुक्तं, प्रतीतौ विशेषं पृच्छामि । प्रतीतौ चेत्
संबन्धोपगमतः विशेषोऽनपेक्षः किं विशेषाभिधानेन । सत्यं यदि विशेषान-
पेक्षः संबन्धः अवगम्यते सत्वनुपादाने नावगम्यत इत्युक्तम् । तस्मात् न
कर्तृतोऽधिकृत्वं नाम पृथगस्ति किञ्चित् । वक्तव्यो वा विशेषः ।</p>
<p>ननु च [प्रवर्तमानस्य लिङादिभिः प्रवृत्तिः क्रियते यथा दशितं
णिजुत्पत्तौ कुरु कुर्विति । अत एव <quote>‘वेदैवासौ मयैतत्कर्तव्यं इति उपाय तु न
वेद’</quote> इति भाष्येऽप्यस्ति । दर्शितं च अभिचरन् यजेत इति समामनन्ति न
अभिचरितव्यमिति ।] न तावदिदं शक्यते वक्‍तुं प्रवर्तमानस्यैव प्रवृत्तौ
<pb n="023"/>
लिङादय इति लक्षणाश्रवणात् । प्रयोगव्यभिचाराच्च । लक्षणं तावत्
प्रवर्तमानस्याप्रवर्तमानस्य वेति [न] विशेषमाचष्टे । प्रयोगोऽप्याज्ञादिषु
1अप्रवृत्तस्यैव दृष्टः । ननु प्रतिपन्नाज्ञस्यैव लिङादयो भवन्ति । न प्रवृत्त-
प्रवर्तने प्रयोगः आमन्त्रणादिषु व्यभिचारात् । आज्ञायामपि अप्रवृत्तप्रवर्तन
एव प्रयोगविशेषे अप्रवृत्तस्यैव प्रवृत्तिः क्रियते । न च सामान्यतः प्रवृत्तिः
लिङादिभ्योऽवगम्यते । विशेषनिष्ठत्वात् । अन्विताभिधातं च पदानामुक्तं
तद्भूताधिकरणे । यत्पुनरिदमुक्तं णिजुत्पत्तौ कुरुकुर्विति दर्शयतीति ।
न प्रयोगमात्रात् शब्दार्थोऽवगन्‍नुं शक्यते । अनन्यथासिद्धदर्शनं हि
<pb n="024"/>
शब्दार्थनियमे हेतुः अव्यभिचारि कारणं कारणवतामिष्टमुक्तम् ।</p>
<p>ननु चैवं सत्याज्ञादीनामप्यनैकान्तिक एव प्रयोगः । तस्मा-
च्छब्दार्थनियमे कारणं वक्तव्यम् । इदमुच्यते । प्रवर्तनं लिङादयो न
व्यभिचरन्ति । सर्वत्रावगतेः । प्रवर्तमाने च [णिजुत्पत्तिविषयेऽप्रवृत्ते
चाज्ञादौ] अतोऽन्वयव्यतिरेकाभ्यां तावन्मात्रमेव शब्दार्थ इति शक्यतेऽ-
वगन्तुम् । यत्पुनः <quote>‘वेदैवासौ’</quote> <quote>‘मयैतत्कर्तव्यं’</quote> <quote>‘अभिचरन् यजेत’</quote>
इति च दर्शितं तत् स्थिते व्यतिरिक्तेऽधिकारे कामसंयुक्‍तेषु प्राप्‍त्यप्राप्ति-
विवक्षयोक्‍तम् । इह तु व्यतिरिक्तो नास्तीत्युक्तम् । तस्माददशनं तत् । यदि
च प्रवर्तमानस्यैवायमुपदेशः तदा उपदेशार्थतैव हीयते । अस्येदं साधन-
<pb n="025"/>
मित्येवं परत्वाद्वाक्यस्य । न च साधनस्वरूपे शाब्दं प्रमाणमस्तीत्युक्तम् ।
किं तर्हि ? अनुष्ठान एव । तस्मादुपदेशार्थोऽप्रवृत्तप्रवर्तनं इति युक्तम् ।
अत एव च शब्दविदः प्रवर्तमानस्य हेत्वभिधानं णिचो मन्यन्ते
अप्रवृत्तस्यैव लिङादीनाम् । तस्मात्कर्तव्यतावगतिरेवानुष्ठानहेतुः न पुनः
फलाभिलाषः । तथा च भावार्थाधिकरणे कुर्यादित्युक्त्वा स्वर्गकामपद-
संबन्धात् स्वर्गं भावयेदित्युक्तम् । न स्वर्गकामः[स्वर्गं]कुर्यादिति । अवश्यं
चैतदेवमवगन्तव्यं, अन्यथा हि यावज्जीवादिष्वनधिकारः स्यात् साध्या-
न्तराभावात् ।</p>
<pb n="026"/>
<p>ननु चैवमङ्गसंबन्धो न प्राप्‍नोति न प्राप्‍नोत्यङ्गसंबन्धः यदि
श्रुत्यादीनि न प्रमाणानि । न चैषां प्रामाण्यं साध्यान्तरप्रयुक्तम् ।
नित्येष्वपि साङ्गोपदेशात् । यदि च न प्राप्नोति किं कुर्मः ? उक्तं चास्माभिः
पृथक्‌प्रयोज्या एव भवन्तु प्रयाजादय इति । ये तु पुनः दृष्टार्था नियमायो-
पदिश्यन्ते नैवानङ्गं कर्तुरधिकारेऽपि । तस्माद्धात्वर्थ एवोपदेशः न
कामे इति ।</p>
<p>यदि निष्फले न प्रवर्तन्ते कर्तव्यतावगमेऽपि कथं नित्येषु
अनुशास्याः । सफलेऽपि चाप्रवर्तमानाः कं दण्डमर्हन्ति । अतः प्रवृत्त्य-
वगतिरेव प्रवर्तने हेतुः । तत्राप्रवर्तमानाः श्रुतमुत्सृजन्ति कर्तव्यं न कुर्वन्ति
इति । फलवन्ति[ति] पुनः सकामाः प्रवर्तमाना अपि न शास्त्रमुत्सृजन्ति
नापि कर्तव्यं न कुर्वन्ति । अतः सुतरामस्मिन् पक्षे शास्त्रस्याननुष्ठानम् ।</p>
<pb n="027"/>
<p>ननु च कर्त्रधिकारपक्षे नियोगोऽनर्थकः । कर्ता हि व्यापृतो
व्यापृतान् व्यापारयिष्यतीति वा कारकव्यपदेशं लभते । तत्र ब्राह्मणादयो
यागादिषु किं व्यापृतवन्त इति कर्तृव्यपदेशं लभन्ते । अथ व्यापरन्तीति
अथवा व्यापारयिष्यन्तीति सर्वथा नोपपद्यते । यदि तावद्व‍यापृतवन्तः किं
नियोगः करिष्यति । अथ व्यापरन्ति तथाप्यनर्थक एव । अथ व्यापार-
यिष्यन्तीत्यभिप्रायः प्राङ्‌नियोगात् विज्ञानमिदंकुतः ? नियोगादेव भविष्य-
तीति चेत्; न तर्हि कर्तुर्नियोगः नियोगसंबद्धस्य कर्तृता प्राप्‍नोति । तस्मात्
कर्तुरधिकारो दुर्भणः । ननु चैवं सति सर्वकारकसंबन्धापलापः प्राप्‍नोति ।
कारकशून्यासु च क्रियासु किं नियोगः करिष्यति । अथानुष्ठेयतया
सर्वकारकग्राममवगम्य तस्य नियोगो भविष्यतीति कर्तर्यपि तुल्यम् । एवं
तु शास्त्रस्य प्रवर्तकत्वात् सकामस्यापि प्रवृत्तिरित्यनुष्ठानसिद्धिः । एवं स्थिते चोदयति
<pb n="028"/>
कर्तृकर्तृकं यत् कर्म तत् तेनैव कर्तव्यमिति करिष्यतीत्यभिप्रायेण संबन्ध-
सिद्धिः । अतः कर्त्रधिकारेप्यनवद्यम् । अवश्यं चैतत् अभ्युपगमनीयं
कारकान्तरसंबन्धोऽर्थः । तेषामपि हि नैवान्य(त)ः/?/ संबन्धो विज्ञायते
नियोगसिद्धिं मुक्त्वा । तस्मादसंबन्धो वा प्राङ्‌नियोगादभ्युपगमनीयः
तन्निमित्तैव प्राक् संबन्धावगतिः इति, शब्दस्य वा प्रामाण्यं स्थितमुद्ध-
रणीयम् ।</p>
<p>ननु राज्यादिषु एवंकर्तृके एष भवानधिक्रियत इति प्रागधि-
कारात् क्रियाकारकसंबन्धो दृष्टः । कथंकर्तृके ? । युक्तं राज्यादिषु
<pb n="029"/>
अतीतेषु पुरुषान्तरेषु तद्गुणकर्तृभावदर्शनात् । इह पुनः नियोगादृते
पुरुषान्तरमपि न शक्यते वक्‍तुम् । सर्वस्य तत्पूर्वकत्वात् प्रवृत्तेः । दण्ड-
नीत्यादिषु पुनः दर्शनान्तरपूर्वकत्वादुपदेशस्य उपपद्येतापि अनुभूतकर्तृके
पुरुषविशेषस्याधिकारः । तत्रापि च अर्हार्थकथनमात्रमेवेति कर्त्रधिकार
एव नाधिकारात् कर्तृत्वम् । कर्त्रधिकारे च स्वर्गकामित्वं कर्तृविशेषणं
न फलविशेषणमिति सिद्धम् । एवं च सर्वं सर्वस्यानुष्‍ठेयम् । तथा च
विद्योपदेशोऽयं सर्वस्य सर्वानुष्ठानात् कृत्स्‍नसिद्धिः ।</p>
<p>तदिदमुक्तं सर्वं ब्रह्म भागश उपदेशमुखेन ज्ञानतोऽनुष्ठानतश्चोपदि-
<pb n="030"/>
श्यत इति । अत एव चोद्गारः कर्त्रधिकारवादिनां (मतत्वेन) <quote>‘असत्ये बर्त्मनि
स्थित्वा ततस्सत्यं प्रकाशयेत्’</quote> सर्वोपदेशानामयं सर्वस्य सर्वानुष्ठानाहं-
विधिरिति मन्यते । <quote>“त इमे सत्याः कामाः अनृतापिधानाः”</quote> इति
श्रुतेः । भागशो भागश उपदेशोऽनृतमभिप्रेतम् । रागादिनिबन्धनश्च
व्यवच्छेदः । तस्मात्कारकाधिकारदर्शनात् अ धकारान्तरदर्शनं व्या-
मोहः । अत एव च धर्मशास्त्रकाराः पठन्ति <quote>‘कामात्मता न प्रशस्ता’</quote>
इति फलसिद्धिमवैदिकीं मन्वानाः । काम्यो हि वेदाधिगमः कर्मयोगश्च
वैदिक इति ज्ञाने कर्मणि च विनियोगं मन्यते । <quote>“सर्वं खल्विदं ब्रह्म
<pb n="031"/>
तज्जलानिति शान्त उपासीत”</quote> इत्यमुमेव पक्षं बाह्मणवादो द्योतयति ।
काम्ये हि उपदिश्यमाने न सर्वकर्तृसाध्यं भवति । भेदेन कामदर्शनात्१
अतः सर्वस्यैक्यं न सिध्यति । ततश्च <quote>‘पुरुष एवेदं सर्वं’</quote> इत्यादयो
मन्त्रार्थवादाः अनुपपन्ना न स्युः । भेदवादास्तु भागश एव चेदुपदेशो
यस्तदाश्रित इति परिहृतम् । एकत्वं तु पारमार्थिके भेदे किमाश्रितं
भविष्यति । अत एव भगवान् पाणिनिः पच्यादिषु क्रियाकारकव्यतिरेकेण
न नियोगार्थे नियोज्यं नाम कर्मान्तरं स्मरति । ननु युजिरपि पच्यादिषु
पठ्यते । सत्यं पठ्यते न पुनर्युजेः कर्म यागादिषु कर्तेति स्मरति ।</p>
<pb n="032"/>
<p>ननु च भवतैवेदमुक्तं कर्ता हि नियुज्यत इति । तदिदमुक्तं भवति
यागादिषु कर्ता युजेः कर्मेति । यदि युजेः साधनं नियुज्यत इत्युच्यते
सिद्धो नः पक्षः । किं तर्हि इदमुक्तं न स्मरति भगवान् पाणिनि-
रिति । अकारकाभिप्रायं तदुक्तम् । तत्र कामे साध्ये नियोगात् कारक-
त्वम् । कर्तृत्वं नियोग इति अर्थान्तरापत्तिः । अर्थान्तरे च अनवगत-
स्तुतिरस्तीत्युक्तम् । तदिदं कामिनां फलाशंसनं आकाशे बकबन्धनप्रभं
कामिनां मोह इत्युक्तम् ।</p>
<p>तस्मात् कर्तुरधिकारः सूरिभिरुक्तः-<quote>“भूतं भव्यायोपदिश्यते इति ।
अत एव चाख्यातभेदोऽपि (भेदलक्षणमपि न घटते) किञ्‍चिद्गुणकर्म
किञ्‍चित्प्रधानकर्मेति । काम्ये पुनः साध्ये सर्वाख्यातानां गुणभावापत्तिः
ततश्च तानि द्वैधमिति सूत्रार्थोऽनुपपन्नः स्यात् ।</p>
<p>ननु च नित्याभिप्रायः स भविष्यति । न नित्याभिप्रायः तत्रापि
कारणमर्थान्तरापत्तिदर्शनात् यैस्तु द्रव्यं चिकीर्ष्यत इति गुणतैव प्राप्‍नोति ।
<pb n="033"/>
अस्मत्पक्षे तु द्रव्यपरतया उपदेशे गुणभावः चिकीर्ष्यत इति चोपदेशाभि-
प्रायमेव । क्रियापरे ह्युपदेशे प्राधान्यमिति सूक्तम् ।</p>
<p>अत्राभिधीयते-(स्व)स नाम कर्तृविशेषणं भवति यस्य विशेषणभा(व)-
वे कारक उपपद्यते । इह पुनः स्वर्गकाम इति प्रीत्यपगमे तदेव तु द्रव्यं न
स्वर्गशब्दाभिलपनीयम् । किमतो यद्येवं ? इदं ततो भवति । इष्टं कामस्य
विषय इति । ततः किं ? नेष्टं परनिष्पत्तये भवति । इष्टार्थं हि सर्वम् ।</p>
<p>एतदुक्‍तं भवति-इष्टसंयुक्‍ते हि वाक्ये तदर्थ एवान्वयोऽन्येषां पदार्था-
नामित्युक्तम् कर्माण्यपि च जैमिनिः फलार्थत्वादिति फलं च पुरुषार्थत्वात्
<pb n="034"/>
इष्टत्वादेव न क्रत्वर्थमित्यर्थः । ननु च इष्टः स्वर्ग इत्युक्तम् । स च
पुरुषार्थ इति विप्रतिषिद्धम् । उच्यते । अपुरुषार्थस्य वा कथमिष्टता ? एवं
तर्हि पुरुषार्थमेवेदं सर्वमित्युक्तं भवति नेष्टार्थता । [सत्यमेवं प्राज्ञोऽप्या-
युष्मान् भव । इष्टोपन्यासस्तर्हि किमर्थः ? नेष्टार्थत्वादृते पुरुषार्थता सिध्यति
शास्त्रस्य । इष्टत्वादेव तु स्वर्गस्य पुरुषार्थता शास्त्रस्य संभवतीति सार्थ
एवेष्टोपन्यासः । यदिदं पुरुषस्य कर्मजन्यफलयोगितया कर्मणि शेषित्वं
स चायमधिकार इत्युच्यते ।] यदर्थं कर्म तत्र अधिक्रियत इत्युच्यते ।
ईश्वरवचनो ह्यधिकृतशब्दः । अत एव तुल्येऽपि च कर्तृत्वे स्वामिकर्मकर-
व्यपदेशः । ननु च यागे नैव स भवति । न नाम पदार्थे । शास्त्रार्थे
<pb n="035"/>
तु संभवति । पदार्थास्तु सामर्थ्येनापि व्यवतिष्ठेरन् । ननु च भावार्थाः
कर्मशब्दा इत्युक्‍तम् न च कामे साध्ये यागे कर्तृत्वमुपपद्यत इति । कथं
स्वर्गशब्द इष्टवचने ग्रामादिष्वधिकारसिद्धिः । उक्तं कामविषयतया स्वर्गाद्यु-
पन्यासो न कामविशेषणतयेति ।</p>
<p>ननु चान्वयव्यतिरेकौ स्वर्ग एव संभवतः । उक्तमस्माभिः विषय-
प्रदर्शनार्थावन्वयव्यतिरेकौ । कामसंयोगात्तु ग्रामादीनां विषयत्वसिद्धिः ।
यदपि कामे साध्ये यागे कथं कर्तृत्वमिति ? केन वोक्तं यागे कर्तृत्वमिति
यागे त्वधिकारः तत्सिध्यर्थं चार्थात्कर्तृत्वम् । अत एव च सङ्ख्यानिवेशः ।
<pb n="036"/>
यागाभिप्रायेण कर्तुरधिकार इत्युच्यते । लोकेऽपि च अन्यत्राधिकृतो-
ऽन्यत्साधयति । राजकर्मस्वधिकृतोऽमात्यस्स्वार्थं साधयति । तत्सिध्यर्थं
तु राजकर्मंणि कर्तृत्वम् ।</p>
<p>यदपि भावार्थाः कर्मशब्दा इति यत्राधिकारस्तेभ्यः फलावगति-
रित्युक्तं भवति । तेन साधनेन स्वार्थमभिनिर्वर्तयेदित्यर्थः । अत एव च
तृतीयासामानाधिकरण्यात् उद्भिदादीनां नामता उक्ता । तर्हि किमिदमुक्तं
<pb n="037"/>
नाम्नः सकाशात् कर्तव्यता नावसीयत इति । केन वोक्तं ततोऽन्यथा ।
कथं तर्हि कामस्य कर्तव्यता ? इष्टत्वावगमात् इत्युक्तम् । अवश्यं चैतदेव-
मभ्युपगन्तव्यम् । नहि क्रियाकारकसंबन्धमात्रावगमात् अनुष्ठानसिद्धिः
देवदत्तः काष्ठैःस्थाल्यामोदनं पचतीत्येवमादिषु । ननु च लिङादिभ्यो-
ऽनुष्ठनावगतिर्भविष्यति किमत्राधिकारः करिष्यति । कस्य लिङादयो
ऽनुष्ठानं ज्ञापयन्ति इति । ननु च कर्तरीत्युक्तम् । अयुक्तमुक्तं, इतरेतराश्रय-
प्रसङ्गात् इत्युक्तम् । तथा च कर्तुर्नियोगोऽनर्थक इति । यदि हि नियोगात्
<pb n="038"/>
कर्तृत्वं कर्तृत्वे च नियोग इति इतरेतराश्रयापत्तिः । तस्मान्नियोगादेव
कर्तृत्वमवगन्तव्यम् । नियोज्यावगतिस्त्वन्यतः एव । सा चेयमिष्टसंब-
न्धादित्युक्तम् ।</p>
<p>यद्येवं यावज्जीवादिषु कथं ? कथं वाऽत्र न भविष्यति । सिद्धवदु-
पदेशाञ्‍जीवनस्य । त्वयैव तर्ह्युक्तं न जीवनं कर्तृविशेषणतयाऽन्वेति
सिद्धत्वादेवेति । अयुक्तमिदम् सिद्धमेव हि कारकं विशेषणतयाऽन्वेति न
साध्यमिति न पुनरन्वयोऽपि । अन्वयाच्च फलावगतिः शाब्दी न फलवतो-
ऽन्वयः सापेक्षत्वप्रसङ्गादित्युक्तम् । तस्मात् कथमत्राधिकार इति वक्तव्यम् ।</p>
<p>अयमुच्यते । यावज्जीवमिति यावच्छब्दो नान्वेति कर्तृविशेषणपक्षे ।
<pb n="039"/>
कथं ? न यावज्जीवं प्रयोगः संभवति । फलार्थिनो वीतायां फलेच्छायां
अप्रयोगात् अतो बलान्निमित्तत्वमन्वेष्टव्यं जीवनस्य । तच्चाधिकृतसंबन्ध
उपपद्यते न कर्तृसंबन्धे । कर्तृसंबन्धे हि यावदेवोक्तं यजेतेति तावदेव
जीवता यष्टव्यमिति यावच्छब्दानुपपत्तिर्दर्शिता । न च प्राक्कर्तृसंयोगात्
नियोज्यापरिज्ञाने कर्तृत्वसिद्धिरित्युक्तम् । पक्षान्तरावलम्बनेनापि प्रयो-
जनवत्ता वक्तव्येति न्यायविदो मन्यन्ते । न तर्हि इष्टत्वादधिकारसिद्धिः ।
न नामेष्टत्वात् । नहि अक्रियार्थत्वे शक्‍तिर्वाऽधिकृतविशेषणत्वम् (?) इति
सिद्धो नित्ये नैमित्तिके चाधिकारः ।</p>
<pb n="040"/>
<p>यत्पुनरिदमुक्तं साधनत्वेनेतरेषामिव कारकाणां कर्तृत्वसिद्धिरिति ।
अतश्चाक्रियासंबन्धितयैव नियोज्यावगतिरिति । अयुक्तमिदं अनुष्ठा-
नतोऽपि क्रियासंबन्धोऽवगम्यते । संबन्धान्तरस्याविद्यमानत्वात् । तस्मा-
द्यथोक्तमेव न्याय्यम् । कर्मणि नियुज्यमानस्य कामसिद्धौ यागः करणमिति
कस्य शब्दस्यात्र निमित्तभावः ? यजेतेति यजिस्तावत् यागमात्रमाचष्टे
न पुनस्तस्यान्यसंबन्धिताम् । विभक्तिरपि (चाख्यातीति) चाख्याती]
क्रियासाधनं कर्तारं तदन्तर्गतां सङ्ख्यामाचष्टे न पुनर्यागस्यान्यार्थताम् ।
स्वर्गकामपदमपि स्वर्गं पुरुषस्येष्टतया ज्ञापयति । न पुनर्यागं प्रति प्राधान्यं
<pb n="041"/>
स्वर्गस्य वा कामस्य वा । विभक्तिस्तु प्रथमाऽव्यतिरिक्तार्थैव । ज्योतिष्टो-
मादयस्तु नामत्वात् यागाभिधानपरतन्त्राः । न च यजेतेति शब्दो यागं
करणत्वेनाचष्ट इत्यक्तम् । तस्मान्निर्मूलमेवेदं यागेन स्वर्गं साधयेत् इति ।
योऽप्यत्र नियोगार्थः स कामे वा पुरुषं नियुङ्क्ते यागे वा । अतोऽन्यतरत्र
नियोगमात्रावगतिः भविष्यति । न पुनस्तयोः परस्परसंबन्धावगतिः ।</p>
<p>ननु चेष्टत्वं नान्यथोपपद्यते यदि न यागात् कामसिद्धिः [इत्युक्तम्]
क्‍वेदं दृष्टं इष्टत्वं साधनादृते न भवतीति । इष्टत्वादेव तदिष्टं भवति
इष्टं साध्यतयाऽवगम्यत इति चेत् अयुक्तं केन शब्देन साध्यतोच्यते ।
कामसंबन्धमात्रमवगम्यते स्वर्गस्य न पुनः साध्यः सिद्धो वेति । तस्माद्वक्त-
व्यमत्र निमित्तं येन अस्य कारणताऽवगम्यते । /?/वरं पूर्वपक्ष एवास्तु ।
<pb n="042"/>
तस्माद्भवत्वधिकारिविशेषणं स्वर्गकामपदम् । भवतु स्वर्गकामो नियोज्यः
न पुनः यागेन स्वर्गं [साधयेत्] इति । निमित्ताभावात् ।</p>
<p>अत्राभिधीयते - काम्यमानत्वेन स्वर्गः पुरुषं विशिनष्टीत्युक्तम् ।
भावार्थें च नियोग इत्येतदप्युक्तम् । सेयं नियोगनियोज्यविषयतयैक-
वाक्यता । न वा अयथार्थत्वे एकवाक्यता संभवति । नियोगसिद्धिश्च
वाक्यार्थः । तत्र तावद्यदि यागस्यैव कर्तव्यता न नियोज्यार्थोऽन्वेति1
नियोगे । अथ कामः अनन्वितो विषयः स्यात् नियोज्येन । ततश्चैकनियो-
गावगतिः पीड्येत । यागप्राधान्ये चोक्तो दोषः । तस्मात् कामप्रधानतयैव
एकनियोगसंबन्धः । तदिदमुक्तम् - अपि च यस्य स्वर्ग इष्टः स्यात् स यागं
<pb n="043"/>
अभिनिर्वर्तयेत् इत्यसंबद्धमिव अन्यदिच्छत्यन्यत्करोतीति । पदमत्र निमित्त-
मिति शक्यते वक्तम् । यत्तु अभिधानाविवेकप्रतिपादनमुक्तं तदन्विताभि-
धानेनैव प्रत्युक्तम् । एवं तर्हि तद्भ‍ूताधिकरण एवैतत्परिहृतम् - असंबद्धैव
पदपदार्थावगतिरित्येतावत्परिहृतम् । प्रतिभास्यान्यापोहावापोद्धारप्रति-
पक्षतया तदधिकरणम् । न पुनः पदैः पदार्थमात्राभिधानप्रतिपत्तये ।
तस्मात् यागेन स्वर्गं साधयेदिति युक्तम् ।</p>
<pb n="044"/>
<p>किमिदं असाधकं तु तादर्थ्यात् इति ? असाधकमिदं वाक्यं वाक्यार्थ
इत्युक्तं भवति न एकनियोगसंबन्धप्रतिपादकं वाक्यं स्यादित्यर्थः । ननु
च निमित्तत्वकल्पनायां न कस्यचिदेकस्य निमित्तता शक्यते वक्‍तु-
मित्युक्तम् । अत एव सर्वस्येत्युच्यते । पदपदार्थविवेचने हि प्रतिपद-
निमित्तभाव इत्युच्यते । वाक्यार्थे पुनः सर्वमेव निमित्तमित्युक्तम् तत्रैव ।
नियोगनियोज्यसंबन्धेन किं संबन्धाभिधानं स्मरति इति यदुक्तं
[तदयुक्तम्] शक्यते हि षष्ठीस्मरणेन सर्वमुप1संहर्तुम् । अभिधानं पुनः
संबन्धिशब्दानामनियतमेव भगवतः कृत्तद्धितसमासेष्वदर्शनात् । एवं च
<pb n="045"/>
नियोगसिद्ध‍यर्थत्वात् वाक्यार्थस्य फलतः प्रवृत्तिरित्येतत् परिहृतम् । कथं
तर्हि न फलं विधीयत इति तन्त्रे व्यवहारः ? नियोगार्थत्वेऽवगते
निमित्तचिन्तायां इदमन्यतः प्राप्तं इदमपि[न्यत] तत एवेति कल्पना,
न पुनः वाक्यार्थे किञ्‍चित् प्राप्तं नाम दध्ना जुहोतीत्यत्र प्रदर्शितम् ।
पदवाक्यविषयमविविक्तज्ञानमत्राकुलीकरोति मन्दधियः । न पदं नाम
वाक्ये किञ्‍चिदस्ति न पदार्थाः केचन वाक्यार्थे । विशेषावगतिर्हि
<pb n="046"/>
वाक्यार्थः । तदवगमहेतुश्च वाक्यम् । निमित्तकल्पनायां तु पदं
पदार्थश्चेति व्यपदेशः । एवं तर्हि पदपदार्थज्ञानमनृतमेवेत्युक्तं भवति
शाब्दैरिवेति । न निमित्तता अनुतमिति वदामः । किन्त्ववगम्यमाना-
वस्थायामविवेकः वाक्यार्थे, अवगमकतया च वाक्ये ।</p>
<p>अत एवोक्तं पदेभ्य एव हि पदार्थप्रत्ययः पदार्थेभ्यो वाक्यार्थस्य
इति निमित्तनैमितिकभेदाश्रयम् न पुनः प्रमितौ भेदः । शाब्दैस्तु
निमित्तमप्यपह्नुतमिति विशेषः तदिदं वाक्यपदीयमित्युक्तम् । भावा .... ।
<pb n="047"/>
किं निमित्तपूर्वस्य यजेः विध्थर्थो वाच्यः । अस्ति किञ्‍चिद्वाच्यं स्वरूपतो
वाच्यो न प्रमाणत इति कार्यावगम्यत्वात् प्रमाणभावस्य, अभिधानस्य च
पदार्थमात्रनिष्ठत्वात् । तस्माल्लिङादिभिरेव प्रमाणतोऽभिधानं न कृदन्तैरिति
निश्चीयते । तथा व्यवहारदर्शनात् व्यवहारपूर्वकत्वाच्च पदार्थावगतेः । अतः
कल्पनापक्षोऽपि प्रत्युक्तः । यदि तर्हि षष्ठ्या स्मृत्युपसंहारः कथं तर्हि स्वर्ग-
कामो यजेतेति प्रथमा । षष्ठी वा स्यात् अश्रवणं वा विभक्तेः । उच्यते ।
नैव नियोगापेक्षेयं प्रथमा । किं तर्हि कारकारेक्षा ।</p>
<p>ननु च नियोज्यपूर्वकत्वात् क्रियाकारकसंबन्धस्य तत्संबन्धस्य
तत्संबन्धिन्यैव विभक्त्या भवितव्यम् । सत्यमाह भवान्, किन्तु न
लिङ्वाच्ये नियोगे विभक्तिः संभवति । संबन्धमात्रापेक्षिणी हि षष्ठी न
<pb n="048"/>
व्यापारविशेषापेक्षिणी । लिङादिभ्यश्च विशेषोऽवगम्यते । द्वितीया तर्हि
भवतु । न, अनुपात्तत्वान्नियोगव्यापारस्य । धातूपात्तव्यापारे हि द्विती-
यादयः भावापेक्षत्वात् कारकाभिधानस्य । धातूपात्तस्य च भावता-
मिच्छन्ति <quote>“धात्वर्थः केवलः शुद्धो भाव इत्यभिधीयत”</quote> इति वदन्तः ।
तस्मात् पश्चाद्भाव्यपि कर्तृभावोऽत्र विभक्त्युत्पत्तेः हेतुः प्राप्तिपदिकार्थ-
मात्रतयैव नियोगसि(द्धिः)द्धेः । अत एव चाभिहिते कर्तुरेकत्वे न
<pb n="049"/>
द्वितीयाप्रसङ्गः । भावद्वयोपन्यासश्च प्रत्युक्तः । धात्वन्तरानुपादानात् ।
गुणप्रधानभावश्च कारकाभिप्रायेणेत्येतदपि परिहृतमेव । अत एव च
कामिगता सङ्ख्याऽतन्त्रम्, आख्यातगतैव1नाद्रीयते</p>
<pb n="050"/>
<p>इदमपरं तर्हि कथमकामिनः प्रवृत्तिर्नास्तीति नियोगपरत्वाच्छा-
स्‍त्रस्य । नियोगार्थसिद्ध‍यर्थत्वात् कामनायाः । नैवाशङ्यते अङ्गता
तु कामिनः प्राप्‍नोति । अविवेकोऽत्रापराध्यते भवतः । धात्वर्थापेक्षो-
ह्यङ्गाङ्गिभावो नेष्यते । गुणप्रधानभावोऽपि तदपेक्ष एव उक्तो भाष्ये ।
नियोगसिद्धौ तु सर्वं तदनुगुणमिति केन नेष्यते । तादर्थ्यनियमस्तु
प्रदर्शितः । अत एव च भावार्थाधिकरणे नियोगप्रधानो वाक्यार्थो दर्शितः
कुर्यादित्येवमादिना भाष्यकारेण । कथमिदानीमेतानि वेदवाक्यानि ।
त इमे सत्याः कामा अनृतापिधानाः सर्वं खल्विदं ब्रह्मेत्येवमादीनि । <q>उक्ता</q>
<pb n="051"/>
अन्यपराणां प्रतिपत्तिः ।</p>
<p>ननु चान्यपरतैव नास्त्युपनिषद्वाक्यानाम् तर्हि सिद्धार्थपरत्वम् ।
सिद्धार्थपरत्वे च तत्र प्रामाण्यव्युत्पत्तेः । तर्हि मृग्यतां प्रमाणान्तरम् ।
प्रमाणान्तरसद्भावे वा का नो बाधा । शास्‍त्रार्थस्तावदयं यथोपवर्णि-
तोऽस्माभिः । ननु च प्रमाणान्तरसद्भावे शास्‍त्रार्थो विरुध्यते भेदेनाव-
गम्यमानत्वात् । न खलु कश्चिद्विरोधः ।</p>
<p>अथ विरोधं मन्यसे न तर्हि प्रमाणान्तरमस्ति एतस्मादेव
विरोधात् । न चानुमानादृते एकता शक्यते वक्‍तुम् । आगमविरोधे
च नानुमानमात्मानं लभत इति नैयायिकाः । तस्माद्वाक्यशेषाणि
<pb n="052"/>
भवन्तूपनिषद्वाक्यानि स्वतन्त्राणि वा अध्ययनमात्रपर्यवसायीनि । नात्र
सङ्कटं किञ्‍चिदस्ति । यत्पुनः धर्मशास्‍त्रकारैः पठितं---<quote>‘कामात्मता
न प्रशस्ता’</quote> इति पठितमेवैतत् । केन वोक्तं न पठितमिति । भवतु तर्हि
स्वर्गादीनां न प्राशस्त्यम् । भवतु यदि साध्यतया प्रतिषेधः । अथ तु
आत्मगुणोऽयमुपदिश्यते अहिंसावत् क्रियाप्रतिषेधे नानर्थकत्वं स्वर्गादि-
सिद्धेः । निर्णयस्त्वनयोः तत एवान्वेष्यः ।</p>
<p>यत्पुनरिदं भाष्यकारेण यागप्राधान्येपि फलसिद्धिं दर्शयता इदमु-
पन्यस्तं---काष्‍ठान्याहर्तुकामोऽरण्यं गच्छेदिति कथमत्र क्रियाप्राधान्यं
मन्यते प्रत्युत तुमुन‍्प्रत्ययात् गमिरेबान्यार्थे वर्तते । तस्माद्यथा दृष्टान्त-
<pb n="053"/>
स्तथा वक्तव्यम् । इदमुच्यते । कामशब्दप्रयोगात् तुमुन्नर्थोऽन्यार्थे
वर्तते । तथा चैदमर्थ्यमवगगम्यत इत्यभिप्रायः । परिहारस्तु सत्यं न
शब्दात् किं तर्हि प्रमाणान्तरतः । तस्मादधिकृतस्य कर्तृत्वमिति स्थितम् ।
<pb n="054"/>
<pb n="055"/>
<lg><l>।। २ ।। 1फलार्थत्वात् कर्मणः शास्‍त्रं सर्वाधिकारं स्यात् ।। ४ ।।</l></lg>
<p>ननु तिर्यगादिषु वेदस्य प्रमाणतैव नोपपद्यते केयमधिकारचिन्ता ?
तथा देवतानां ऋषीणां चाधिकारे राद्धान्तो न लभ्यते । यदि तावदधिकार-
देवताः परिगृह्यन्ते आर्षेयवरणचोदिताश्च ऋषयः तदाऽनित्यसंयोगो वेदस्य
(आदिसंयोगोवेदस्य) किं तत्राधिकारचिन्तया । अथ ततोऽन्ये किमि-
<pb n="056"/>
त्यधिकारो वार्यते ऋषयो ब्राह्मणाः श्रूयन्ते इन्द्रादयश्च क्षत्रियाः ।
तस्मात् भ्रष्टपूर्वोत्तरपक्षमेवेदमधिकरणं तत्रालोचनया प्रतिभाति । यदपि च
विष्णुक्रमे यागमात्राधिकारशङ्का सापि क्रमपर्यन्ते शास्त्रार्थे नोपपद्यते । स
एव परिहृतावपि पुनरुपन्यस्तः । तस्मादप्रतिष्ठैवेयं चिन्ता वियतिपदम् ।</p>
<p>अत्रोच्यते---शास्‍त्रार्थपरिज्ञानमेवोपन्यस्तम् । कामनामुखेन तच्च
प्रकटितम् । न शास्‍त्रादृते पारलौकिककामना संभवति इति । कथमृषि-
देवतयोः ? । अत्राभिधीयते । अत्र केचित् वेदार्थज्ञानपण्डितंमन्याः
<pb n="057"/>
यागाद्यनुष्ठानकृतमेव ऋषित्वं देवतात्वं च मन्वते अधिकारशब्दा इन्द्रादय
इति वदन्तः । तथा च शतक्रतुरिन्द्र इत्यैतिहासिकाः शौनकादयश्‍च सत्रं
नैमिशारण्ये आसितवन्तः इति वदन्ति । नचैतावता कर्मजन्यदेवताप्रति-
पादकत्वेनानित्यसंयोगो वेदस्य भवतीति मन्यमानाः तद्व्यामोहापनुत्तये इदं
लिखितम् । कथं पुनः अनेन व्यामोहोऽपनुद्यते । इत्थमपनुद्यते । यत इन्द्रा-
दीनां तावद्यागादयो न संभवन्ति स्वात्मनि क्रियाविरोधात् । ननु इन्द्रा-
भिमानिनो यजमानाः पूर्वोत्पन्नं इन्द्रं यजन्ते । ऋषीनपि पूर्वोत्पन्नानेव
वृण्वते । एवं तर्हि दर्शनाभिमानानुपपत्तिः । तद्भावो भेदश्‍चेत्यनुपपत्ति-
<pb n="058"/>
रनुष्ठाने । अतो देवता देवतैव ऋषिरपि ऋषिरेव न पुनः प्राप्यः प्रापको
वा । यथा न प्रापकः तथा नवमे वक्ष्यामः । प्राप्यता त्विह निषिद्ध‍यते ।
यदप्युक्तं कथमपि अविष्णुक्रमके यागेऽधिकार इति । अधिकारपूर्वकत्वात्
प्रकरणादीनाम् । अतो राद्धान्तेप्यधिकाराविरोधात् विनियोगान्यत्वं शक्यते
<pb n="059"/>
कल्पयितुम् इति नानुपपत्तिः । विषयं च दर्शयन् निदर्शितावेव पूर्वपक्षो-
त्तरपक्षाविति न पुनःप्रदर्श्यते इति स्थितमधिकरणम् ।</p>
<lg><l>।। ३ ।। लिङ्गविशेषनिर्देशात् पुंयुक्तमैतिशायनः ।। ६ ।।</l></lg>
<lg><l>।। ४ ।। स्ववतोस्तु वचनादैककर्म्यं स्यात् ।। १७ ।।</l></lg>
<p>ननु च कर्तृगत एवात्र विभक्त्यर्थः कथमधिकारे स्‍त्रियं निवर्त-
यति । अयमभिप्रायः पूर्वपक्षवादिनः---एकत्वमिव सङ्ख्यान्तरं लिङ्गमपि
<pb n="060"/>
लिङ्गान्तरं निवर्तयति इति । ननु च सङ्ख्यापि नैवाधिकारे सङ्ख्यान्तरं
निवर्तयति । किं तर्हि कर्तृत्वे । सत्यं नाधिकारे निवर्त्यते तथापि तु
कर्तृत्वापत्तेरधिकारस्य लिङ्गमपि लिङ्गान्तरस्य न कर्तृत्वमापादयति ।
आपन्नकर्तृभावश्च न कर्मणि नियुक्तो भवतीति पुंयुक्तमिति पठितम् ।
भ्रूणहा आत्रेयीपरिक्रयादिभिः अस्वत्वप्रदर्शनमभ्युच्चयः ।</p>
<p>अत्रोच्यते---जातिस्तु वादरायण इति नरजातिमात्रमत्राधिक्रियते
<pb n="061"/>
न लिङ्गाद्विशेषगतिरधिकारस्येत्यर्थः । ननु चापन्नकर्तृभावो न नियुक्त
इति सङ्ख्यावत् लिङ्गमपि लिङ्गान्तरं निबर्तयतीत्युक्तम् । सत्यमुक्तम् ।
तत्त्वयुक्तम् सङ्ख्या सङ्ख्यातगता कर्मणि सङ्ख्यान्तरं निवर्तयतीति
युक्तम् । लिङ्गं पुनरश्रूयमाणत्वादयुक्तं तन्निवर्तयतीति । अतस्सूक्तं बाद-
रायणस्येति । स्मृत्यादयस्तु प्रदर्शिताः । यद्येवं न तर्हि सहप्रयोगः
प्राप्‍नोति सङ्ख्यान्तरनिवृत्तेः । तदिदमुक्तम् स्थितं तावदपर्यवसितमिति
सहत्वपर्यन्तत्वात् स्त्र्यधिकारस्य । अतः पृथगधिकारं पूर्वपक्षी दर्शितवान् ।
गद्धान्तवादी तु नैव क्रमपर्यन्ते विषये सङख्याविरोध इति मन्वानः
<pb n="062"/>
सहाधिकारमुक्तवान् । कथं पुनः सङ्ख्याविरोधो नास्ति ? सहितेषु हि
द्विवचनबहुवचने भवतः, न पुनः सहार्थेषु । अतः एव च इतरेतरयोगे
एवं समाहारे वा द्वन्द्वं मन्वते समासविदः । न पुनश्चार्थमात्रे । कोऽभि-
प्रायः ? अयमेवाभिप्रायः-नेतरेतरभावमनापन्नयोः पदार्थान्तरसंबन्धः ।
यत्व पुनः पदार्थान्तरसंबन्धापेक्षः चार्थः न तत्र द्विवचनबहुवचने भवतः
<pb n="063"/>
समासो वा । तदिदं महाभाष्यकारेण प्रदर्शितम्---सहितयोः क्रिया-
संबन्धाभिधाने द्विवचनमेव प्रदर्शनार्थेषु वाक्येषु एवमनुकृतं भवति ।
अन्यथा हि अनुकारोऽपि नोपपद्यते । तदिदमुक्तं---प्रतिकारकं क्रियाभेद
<pb n="064"/>
इति । द्वादशे वा शते षट्पञ्चाशदिति किमिदं ? वयमपि ब्रूमः किमिद-
मिति । किमसदेवेदं ? नेति ब्रूमः । द्वादशे शते यदि विभागः स्यात्
स्यादेतदेवम् । इह पुनः अन्य एव पत्नीव्यापार इति सहार्थतां दर्शयति
न सहितार्थताम् । एकस्त्वेतदाह अन्यतरानिच्छायां त्याग एव न
संवर्तेतेति । तस्मादविरोधात् न सहकर्तव्यमित्यस्य वचनस्यायथार्थता
शक्यतेऽवगन्तुम् । एवं च पत्‍नीशब्दः समर्थितो भवति कर्मविशेषाश्चाज्या-
वेक्षणादयः । लिङ्गमुक्तम् ।</p>
<pb n="065"/>
<p>यत्पुनरिदमुक्तं भाष्यकारेण---<quote>“तत्र श्रुतिसामर्थ्यात् यः कश्चित्
यया कयाचित् स्त्रिया सह सम्भूय यजेतेति प्राप्ते इदमुच्यते यस्त्वया
कश्‍चिद्धर्मःकयाचित्सहकर्तव्यः सोऽनया सहेति । तेन न श्रुतिविरोधो
ऽवगम्यते स्मृतेः”</quote> इति । अस्य कोऽर्थः ? ननु चायमेवार्थः ययाकयाचित
स्त्रिया सहकर्तव्येति प्राप्ते अनयेत्युद्वाहनियमं दर्शयति ।</p>
<p>यद्येवमसंस्तर्ह्ययमर्थः यस्मात् कर्तृसंस्कारो विवाहो न क्रत्वर्थः ।
अन्यथा हि क्रतुप्रयुक्तमेव स्यात् अङ्गं च । न चैतदेवम् । कृताधानस्य
ह्यधिकारं वर्णयन्ति न क्रत्वर्थमाधानमिति ब्रुवन्तः । यस्मात् [कृता-
धानस्याधिकारः] कृतोद्वाहस्य चाधानं अत एव संस्कारपङ्क्त्यामुद्वाहं
पठति गौतमः ।</p>
<p>सत्यमेवमेतत् । शास्त्रार्थज्ञो भावान् कथमन्यथाऽभिधत्ते । कस्तर्हि
भाष्यार्थः ? श्रूयताम् । अयमर्थः-सोऽनयेति तथापि श्रुतेरविरोध इत्यर्थः ।
संस्कारार्थायाः स्त्रिया न विरुध्यत इत्यर्थः । एवमपि सहत्वमनुपपन्न-
मिति मन्यते ।</p>
<pb n="066"/>
<p>स्थितादुत्तरम् । अथ कस्मात् स्वामित्वं न गौणमित्याशङ्क्य अधि-
काराविरोधान्न गौणं भवितुमर्हतीति राद्धान्तः । यथा चाविरोधस्तथा
दर्शितम् ।</p>
<lg><l>।। ५ ।। 1द्व्याधानं च द्वियज्ञवत् ।। २२ ।।</l></lg>
<p>कथं पुनरत्र संशयः । यथैव भाष्ये । न तथोपपद्यते । भाष्ये हि
उपपदगतं द्वित्वमुपन्यस्तं वसानौ इति । नचैतत् पूर्वपक्षायालं भवितु-
मर्हति । कुतः ? वसन्ते ब्राह्मणोऽग्नीनादधीतेत्येवमादिषु एकत्वश्रवणात् ।
न च लिङ्गं सङ्ख्यां अपबाधितुमर्हति उत्पत्तौ श्रवणात् । अन्यविधानाच्च ।
<pb n="067"/>
अत आधानान्तरं वा वक्तव्यम् क्षौमविधानार्थं वा वसानाबित्यनूद्यते द्वित्वं
यथा प्राप्तम् ।</p>
<p>ननु चास्मिन्नपि पक्षे <quote>‘आदधीयातां’</quote> इति द्विवचनं नोपपद्यते ।
वसानावित्यपि, वसनक्रियायाः प्रत्येकं परिसमाप्तत्वात् । एवं तर्हि
भवतैव संशयोऽभिहितः । सत्यमभिहितः पक्षग्रहणं तु न शक्यते कर्तुम् ।
बाढ[न]शक्यते । अप्राप्तमेवेदं द्वित्वं त्वयैवोक्तम् आधाने वसने च । अप्रा-
प्तस्य विधानादृते न शक्यते वक्‍तुमिति विधानमेवाश्रयणीयम् । विधीय-
माने च द्वौ पुमांसौ विधातव्यौ । कस्मात् ? युगपदधिकरणवचनतायां हि
<pb n="068"/>
द्वन्द्वस्मृतेः । तदपवादत्वाच्च एकशेषस्य । ततः किम ? इदं ततो
भवति । द्वयोरिदमभिधानं तन्त्रेण । तत्र च द्वौ पुमांसावेव प्रतीयेते
अर्थान्तरस्य वाचकाभावात् ।</p>
<p>ननु चादधीयातामिति द्विवचनानुपपत्तिः आख्याते । भगत्वाधा-
नान्तरं का नः पीडा ? ननु च <quote>‘पुमांस्त्रिया’</quote> इत्यपि स्मरति भगवान्
<pb n="069"/>
पाणिनिः । स्मरत्येकशेषे पुंसो वचनस्य साधुतां न पुनः स्त्र्यभिधान-
मौकारान्तस्य । तद्दर्शितं भाष्यकारेण । ननु कथमप्राप्तावेकशेषनियम
उपपद्यते । केनवोक्तमप्राप्तौ नियम इति । यदि प्राप्तौ नियमः भवतु
तर्हि स्त्रीसद्वितीयता । भवतु यदि प्राप्तौ प्रमाणमस्ति । तच्च नास्तीति
दर्शितम् । अतो युगपदधिकरणवाचकत्वात् द्वयोः पुंसोर्वाचकोऽयं न
नियमस्य विषयः । तस्मात् द्वौ पुमांसाविति युक्तम् । कथं तर्हि क्षौम-
शब्दः ? प्रदर्शितोऽन्वयो भाष्यकारेण ।</p>
<p>एवं प्राप्तेऽभिधीयते । नायं द्वयोः पुंसोर्वाचक इति शक्यते
वक्‍तुम् । कस्मात् ? क्षौमपदवैयर्थ्यात् वसनाधानयोश्च प्राप्तत्वात् । ननु च
<pb n="070"/>
पुंद्वित्वयुक्तमेकत्वमपि न प्राप्तमित्युक्तम् । सत्यं, पुंद्वित्वयुक्तमेकत्वमपि न
प्राप्तं पुंयुक्तं तु द्वयमपि प्राप्तम् । ततः किम् ? श्रूयतामिदं, तदनुवादेन क्षौम-
विधानं संभवति । सद्वितीयत्वं तु केवलं मृग्यम् । ननु च तदेव विधाना
दृते न संभवतीत्युक्तम् । न संभवति यद्याधानवसनगत एवेतरेतरयोगः परि-
गृह्यते । [तथैव च द्वन्द्वोत्पत्तिः अभिधानाश्रयमपीतरेतयोगं नानुमन्यन्ते
क्रियामात्रापेक्षत्वादितरेतरयोगस्य गर्गा] भोज्यन्तामिति प्रयोगदर्शनात् ।
देवदत्तयज्ञदत्तविष्णुमित्रा इति च प्रयोगदर्शनात् । इत्थं प्रयोगोपपत्तौ
नाधानान्तरकल्पना भवितुमर्हति । नापि विशिष्टविधानं, न च क्षौम-
<pb n="071"/>
शब्दस्य गौणोऽन्वयः यौगिको वाऽभ्युपगन्तुं युक्तः । तस्मात् सद्वितीय
नियमप्रयोग एवायम् ।</p>
<lg><l>।। ६ ।। 1तस्य यावदुक्तमाशीर्ब्रह्मचर्यमतुल्यत्वात् ।। २४ ।।</l></lg>
<p>स्थितं स्त्रीपुंसयोः सहाधिकार इति । इदमिदानीं सन्दिह्यते - किं
सर्वं याजमानं सहैव कर्तव्यं यागवत् उत यजमानेनैव कृतं कृतं भवतीति ।
<pb n="072"/>
तत्र पूर्वपक्षवादी सहवचनं साङ्गक्रतौ मन्वानः सह कर्तव्यतां याजमानेपु
मन्यते । राद्धान्तवादी तु यत्र तावत् वचनेनैव पुंसोऽङ्गत्वं ऋत्विजामिव
तत्र नैव स्त्रियाः कर्तृत्वं, यत्रापि समाख्यया प्राप्‍तिः तत्रान्यतरेणैव सिद्ध-
मनुष्ठानमिति विदुषि संभवति न विद्वत्ता शक्यते कल्पयितुम् अन्यथाप्युप-
पन्नत्वादनुष्ठानस्य । तस्मात् पुरुषार्थेषु विद्वत्ता कर्तृत्वं चेति यत्र वा
प्रतिपदं विधानम् ।</p>
<pb n="073"/>
<lg><l>।। ७ ।। 1चानुर्वर्ण्यमविशेषात् ।। २५ ।।</l></lg>
<p>ननु चात्र भेदं चिन्तयता त्रमाणामेवाधानमित्युक्‍तं द्वितीयाध्याये ।</p>
<p>नचानाहिताग्नेरधिकारः संभवति । कृताधानस्य विद्यमानत्वात् ।
अतः किमनेनाधिकरणेन । अत्रोच्यते । [अभ्युपगम्याप्यनधिकार वक्‍तुं
निमित्तार्थतया आधानश्रुतीनां अत्रैवर्णिकानामाहिताग्नित्वमभ्युपगम्याप्य-
विद्वत्तयाऽनधिकारं वक्‍तुं] शूद्रस्येदमधिकरणमारभ्यते । तथा च दर्शयति
यद्यपि निमित्तार्थान्याधानश्रवणानि तथाप्यनधिकारः शूद्रस्येति । किं
पुनरन्वारुह्यवादस्य प्रयोजनम् ? उच्यते । इदमस्ति प्रयोजनं उपनयनेप्य-
<pb n="074"/>
नधिकारप्रदर्शनम् । यद्येवमुपनयनमेवोदाहरणीयम् । न तदुदाहर्तुं शक्यते ।
किमिति ? ब्राह्मणस्य हि श्रूयते <quote>‘अष्टवर्षं ब्राह्मणमुपनयीत’</quote> इति ।
उपनीयाध्येतृत्वं आचार्यकरणविधिप्रयुक्तम् न स्वातन्त्र्येणोदाहर्तुं शक्यते ।
अप्रयोजकत्वात् स्वतः । न चार्थज्ञानकामस्य तदित्युक्तम् । कस्मात् ?
उपनयनाध्ययनयोः [स्वतो निरधिकारत्वात्] अधिकरणान्तरमुखेनैवात्र
विचारः शक्यते कर्तृमिति सूक्तम् । अत एव भाष्यकारेण एतत्प्रधानमेत-
दधिकरणमिति दर्शयति ज्योतिष्टोमादिषु अनाहिताग्नितयैवानधिकार
इत्युपसंहृतम् ।</p>
<pb n="075"/>
<pb n="076"/>
<lg><l>।। ८ ।। 1त्रयाणां द्रव्यसंपन्नः कर्मणो द्रव्यसिद्धत्वात् ।। ३९ ।।</l></lg>
<p>ननु च द्रव्यं न प्रयुङ्क्‍ते कर्मविधिरित्युक्तम् तस्मादधिकारे न
घटत एवेयं चिन्ता यथास्थिते कर्मभेदेऽनाहिताग्नेः । न चान्यत् प्रयोजन-
मस्ति उपनयनवत् । अतः न शक्यमेवेदमधिकरणमधिकारचिन्तायाम् ।
<pb n="077"/>
उच्यते । यत एव द्रव्यं न प्रयुञ्‍जते कर्मविधयः अत एवेयमधिकारे
चिन्ता उपपद्यते । कथं-किमनाहिताग्निमिव कर्मश्रुतयः शक्‍नुवन्ति अद्रव्यं
निरसितुं उत नेति । अत्र पूर्वपक्षवादिनोऽभिप्रायः अनाहिताग्निमिव अद्रव्यं-
द्रव्योपादानमनाक्षिपन्त्यः कर्मश्रुतयः न शक्‍नुवन्त्यधिकर्तुमिति । तस्माद-
नधिकारोऽद्रव्यस्येति ।</p>
<p>अत्राभिधीयते । न शक्यत एतदनाहिताग्निमिवाद्रव्यं निरूपयितुम् ।
तत्र हि शूद्रादिजारिवच्छेदिका विद्यते । इह पुनः आदान[म]नियतं कदा-
चिदुपादत्ते कदाचिन्न्नोपादत्ते स एव । तस्मान्नैकान्ततो निरासस्संभवति ।
<pb n="078"/>
अधिकृतस्य जीवनायेव कर्मणोऽप्युपादानं प्राप्तम् । ननु चोपादानशेष-
निरासः एवं सत्युद्धृतो भवति । नोद‍्ध्रियते । निमित्तत्वेन हि अस्माभिरिद-
मुच्यते न शेषितया । अत एव तत्राप्युक्तं-कर्मा[र्थमपि]र्जितमपि आर्जिंतो
व्रीहिरेव । इहापि चोक्तं जीविष्यति विनाधनेनेत्यनुपपन्नमिति । किमने-
नोक्तम् ? इदमनेनोक्तं अनियतमिदमुपादानं न निरासायालमिति ।
तस्माज्जीवनायेव कर्मणोऽप्युपादाने यत्‍नः कार्यः ।</p>
<pb n="079"/>
<lg><l><q>।। ९ ।। 1अङ्गहीनश्च तद्धर्मा ।। ४१ ।।</q></l></lg>
<p>किंधर्मा ? अद्रव्यधर्मेत्यर्थः । स एव हि कदाचिदङ्गहीनो भवति
कदाचित् कल्याणाङ्गः । तस्मादधिकृतेन सता चिकित्सादिषु यत्‍नः कार्यः
द्रव्योपादानवत् ।</p>
<pb n="080"/>
<lg><l>।। १० ।। अत्र्यार्षेयस्य हानं स्यात् ।। ४२ ।।</l></lg>
<p>ननु किमिदं भिन्नं वाक्यमुत एकमिति चिन्तनीयम् । तच्च शास्त्र-
भेदाभेदोपयोगि नाधिकारोपयोगि । सत्यमेवम् । स तु भेदाभेदोऽप्यधिकार
एव विशेषमादधाति इत्यधिकार एव चिन्त्यते । तत्र पूर्वः पक्षः कल्प्य-
त्वाद्विधेः अगृह्यमाणविशेषत्वाच्च यावत्सङ्ख्या कल्पनेति । एवं प्राप्तेऽभि-
धीयते । न यावत्‌सङ्ख्यं कल्पना भवितुमर्हति । कुतः ? परस्पर-
संबन्धावगतेः संख्याशब्दानाम् । तत्र यस्याः संख्याया विधौ कल्प्य-
माने न एकवाक्यता अपैति तद्विधीयत इति न्यायकल्पना ।</p>
<pb n="081"/>
<pb n="082"/>
<p>ननु च युक्तं न चतुरो वृणीते न पञ्चातिप्रवृणीते इति त्रिषु विधीय-
मानेषु अनुवादोपपत्तेः एकवाक्यत्वं; विधानाभावादेव वरणाभावस्य
प्राप्तस्यानुवादः एकं द्वौ इति तु नानुवादो घटते इति अप्राप्तत्वात् भिन्ना-
न्येवैतानि वाक्यानीत्युक्तम् । अत एव पञ्चानां वरणं न्याय्यमेवेति मन्या-
महै । इत्थं न नञोऽनुवाद उपपन्नतरो भवति । अत्रोच्यते---उक्त-
मस्माभिः सकलपदैकवाक्यता । ननु च एकं द्वौ इत्यनुवादासंभवात्
अनुपपन्नैवेत्युक्तम् । उत्तरं---न नाम त्रिष्वनुवादः1 न च सङ्ख्या सङ्ख्यान्तरे
<pb n="083"/>
ऽनुवर्तत इति न्यायात् । यत्पुनरिंद नञ्‌वाक्यं तत् केन संबध्यते ? सर्वैः
सङ्ख्यावाक्यैरविशेषादिति चेत् । सिद्धा तर्ह्यैकवाक्यता । यस्मात् न नञ्-
वाक्येऽस्य प्रत्येकपरिसमाप्तौ प्रमाणमस्ति । कथं नास्ति ? यदि हि स्यात्
एकत्वादीनामपि <quote>‘न चतुरो वृणीते’</quote> न पञ्चातिप्रवृणीते’</quote> इति प्रत्येकमेव स्यात्
नञोऽभ्यासः । निष्प्रयोजनश्च सः । नञर्थपरत्वादेकादीनां चतुर्णां अतीत-
पञ्चानां च विकल्पः प्राप्नोति । भवत्विति चेत् न पक्षान्तरालम्बनेनापि-
परिहारो भवति इति नञोऽभ्यासकल्पना न्याय्या । यावांश्च श्रुतस्योत्सर्गे
दोषस्तावानश्रुतवाक्यस्यावृत्तिकल्पनायाम् । तस्मादावृत्तिः कल्पयितुं न
<pb n="084"/>
न्याय्येति न्यायविदो वदन्ति । तस्माद्वरमवयुत्यानुवाद एवाश्रयणीयः
सामञ्‍जस्यात् । त्रयाणां च न संभवति अतस्त्रयाणामेव विधानम् । अत-
स्त्रयाणामेव वरणं त्र्यार्षेयस्य चाधिकार इति सिद्धम् ।</p>
<lg><l>।। १२ ।। वचनाद्रथकारस्याधानेऽस्य सर्वशेषत्वात् ।। ४४ ।।</l></lg>
<p>अत्र पूर्वपक्षवादी विद्वत्साध्यत्वादाधानस्य उपनयनसाध्यत्वाद्विद्वद्भावस्य
येषामेवोपनयनं तेषामेवाधानविधिरुपपन्नो भवति इति मन्वानः त्रैवर्णिका-
नामेवानेन निमित्तेनाधानमिति वर्णितवान् । ये पुनः रथकारा ब्राह्मणादय-
स्तेषामेव वसन्तादिकालक्रमाधानविधानं भविष्यति पारिशेष्यादिति सर्व-
मुपपन्नम् । यत्पुनरत्र भाष्यं त्रैवर्णिकानां शिल्पोपजीवित्वं निषिद्धमिति
तदयुक्तमिव प्रतिभाति निषेधातिक्रमणादप्याधानविधानं[न]नैवोपपद्यते पुरु-
<pb n="085"/>
षार्थत्वात्, प्रतिषेधस्य अग्न‍यर्थत्वाच्च । न च पुरुषार्थातिक्रमेणाधानस्य
वैगुण्यं शक्यते वक्‍तुम् । सत्यमेवम् । औचित्यमङ्गीकृत्यैतदुक्तम् । अत
एव ब्राह्मणादीनां नियतकालतैवाधानस्य आधानान्तरासंबन्धे हेतुरुक्तः ।
जात्यन्तरोपन्यासश्च परमार्थतः त्रैवर्णिकनिमित्तो हेतुरुक्तः । यत्पुनरविदुषो
नाधानमित्युक्तं असति वचने तदुपपद्यते । वचने पुनःका नामेयमनुपपत्तिः ।
किमनुपनयनेनापि तेषां [विद्या]भवतु तेषां यदि वचनमस्ति ।
<pb n="086"/>
असति विधाने स्‍त्रीणामिवाधानविधानादेवेदमत्राध्ययनं भविष्यति ।</p>
<p>कस्य पुनरधिकारः ? रथकारस्येति ब्रूमः [राज्ञ इव राजसूये] ननु
चायं कर्तृनिर्देशो नाधिकारनिर्देशः । यथैव ब्राह्मणादयो वसन्तादिकालकेषु
आधानेषु कर्तृत्वेन(न)निर्दिश्यन्ते नाधिकृततया एवमत्रापि । एवं तर्हि
तत्कर्तृकेष्बाधानेषु कस्याधिकारः । न कस्यचिदिति ब्रूमः । किं तर्हि
इदमुक्तं त्रैवर्णिकानामधिकार इति । स्वर्गकामस्य त्रैवर्णिकस्य ज्योतिष्टोमा-
दिष्वधिकार इत्युक्तम् । एवं तर्ह्यङ्गमाधानं; नाङ्गं अग्न‍यर्थत्वात् । अग्नयो हि
<pb n="087"/>
कर्मार्थाः । कथं तर्हि त्रैवर्णिकः स्वर्गकामः ज्योतिष्टोमादिष्वधिक्रियत
इति शक्यते वक्‍तुम्, अनङ्गत्वादाधानस्य । अनग्‍नित्वादत्रैवर्णिकानाम[न]
धिकार इत्युक्तम् । न षुनस्‍त्रैवर्णिका एवाधिक्रियन्त इति । सिद्ध‍यत्येवं
ज्योतिष्टोमादिष्वधिकारः । आधाने पुनःकस्याधिकारः ? सर्वस्यैवेति प्राप्ते
जात्यङ्गासंपत्तेः त्रैवर्णिकानामेव भवति । यथा स्वाराज्यकामस्य क्षत्रिय-
स्यैवाधिकारो राअसूये श्रूयते । एवं तर्ह्यत्राप्येवमेवेति सिद्धम् । आहिताग्‍नि-
<pb n="088"/>
तया च ज्योतिष्टोमादिष्वधिकारो द्रष्टव्यः । यानि पुनर्विशेषवचनानि
रायोवाजीयं इत्येवमादीनि तानि अस्य न संभवन्ति । न पुनरधिकारं
निवर्तयितुमुत्सहन्ते । किं पुनराधानविधेः विश्वजित इव कल्प्य एवाधिकारो
न भवति । भवतु एवमपि न कश्चिद्दोषः । किन्त्वत्रावधातादीनामिव निर-
धिकारमेवेदं सप्रयोजनत्वादनुष्ठानमिच्छन्ति । शेषमुक्तम् ।</p>
<pb n="089"/>
<lg><l>।। १३ ।। स्थपतिर्निषादः स्याच्छब्दसामर्थ्यात् ।। ५१ ।।</l></lg>
<p>अत्रापि विद्वत्तापेक्षया आधानापेक्षया च पूर्वपक्षवादी षष्ठीसमासमेव
न्याय्यं मन्यते । भवति हि कश्चित् त्रैवर्णिक एव निषादानां स्वामी
अतोऽविरोधात् तस्यैवाधिकारः । अत्राभिधीयते । नायं षष्ठीसमासः ।
कस्मात् ? षष्ठीसमासे हि निषादशब्दो लक्षणया स्थपतौ वर्तते । कर्म-
धास्ये पुनः स्वार्थ एव पदद्वयम् । ननु चेदमन्याय्यमुच्यते वावचनं हि
समर्थयता भाष्यकारेण वाक्यवृत्त्योरेकार्थत्वमभ्युपगतं भगवता पाणिनिना ।
<pb n="090"/>
केन वाऽनेकार्थत्वमुक्तम् ? नन्विदमुक्तं निषादशब्दो लक्षणया वर्तत इति ।
प्रयोजनमङ्गीकृत्यैतदुच्यते । अत्र स्थपतौ निषादशब्दः प्रयुज्यते तस्य च
(तत्र हि) लक्षणया प्रयोगसिद्धिः । किं लक्षयति ? षष्ठ्यर्थम् । ननु
चैवं सति व्यधिकरणसमासानां साधुत्वान्वाख्यानमनुपपन्नं वाचकनियमार्थं
हि भगवतोऽनुशासनं पाणिनेः प्रवृत्तं अपभ्रंशापनुत्तये । लक्षणापक्षे च
नायं वाचकः । अत एव च कात्यायनोऽपि वावचनानर्थक्यमुक्तवान् ।
<pb n="091"/>
तस्माद्वक्तव्योऽत्र विशेषः । ननु चायमेव विशेषः लक्षणयापि व्यवहारो
लोके दृश्यते गङ्गायां घोषः प्रतिवसति कूपेन गर्गकुलमिति । नायं प्रयोगो
ऽनुशासनविरोधी । पदावधिकं हि भगवतोऽनुशासनम् । भवति चेह
निमित्तावस्थायां वाचकमेवेदं (पदम्)। न च वाचकसंबन्धिन्य एव विभक्तय
इति स्मरति । प्रातिपादिकादिति वचनात् । असदिदमुक्तं समर्थः पद-
<pb n="092"/>
विधिरिति स्मरन् समर्थात् प्रातिपदिकाद्विभक्तयो भवन्तीत्यपि स्मरति ।
किञ्चान्यत् सामर्थ्य[र्थ्यं मुक्त्वा]मुक्त्वा स्वार्थसंबन्धम् । तस्मान्नानुशासन-
प्रसिद्धिः । न चायमाचार्यस्य नियमः पदावधिकमेवानुशासनमिति ।
वाक्यावधिकमपि दृश्यते । <quote>“1देवसुम्नयोर्यजुषि काठके”</quote> <quote>“जनिता
मत्रे2”</quote> इति च दर्शनात् । अतोऽत्र वक्तव्यो वावचनसमर्थने हेतुः ।</p>
<p>अयमभिधीयते । अभिधानव्यापारमङ्गीकृत्य एतद्वावचनं समर्थितम्
नार्थव्यापारम् । अर्थश्चार्थान्तरं लक्षयति नाभिधाम् । ननु च षष्ठ्यर्थो
लक्ष्यत इत्युक्तम् । अत एव सूक्तम् । यदि हि षष्ठ्या अभिधानं लक्ष्यत
<pb n="093"/>
इत्युक्तं स्यात् स्याद्दोषः । क्‍वचिच्चाभिधानं निमित्तं क्‍वचिच्चाभिहि-
तोऽर्थः इति तद्भ‍ूतानाभित्यभ्युपगमो न विरुध्यते । न हि भगवतोऽनु-
शासनविरोधः । प्रयोगानुशासनं हि व्याकरणम् । क्‍वचिदभिधानेन
निरूप्यते क्‍वचिदेकार्थतयेति न कश्चिद्दोषः । अत एव च भाष्यकारः
<quote>“अस्मादायत्ते प्रयोगे किमित्यवाचकं प्रयोक्ष्यामहे”</quote> इति । कोऽभि-
प्रायः ? अयमभिप्रायः । नानभिधाननिमित्तता युक्ता प्रयोक्‍तुमिति ।
<pb n="094"/>
कःखल्वत्र विशेषं पश्यति इमं पश्यति । एकार्थनिमित्ते हि कार्ये कार्यस्या-
नादिता । अस्मादायत्ते पुनः कार्ये किमन्यदभिधानादृते भवितुमर्हति ।
अतः सूक्तं निषाद एव स्थपतिरिति । एवमभिधाननिमित्ततैव भवतीति ।</p>
<p>।। इति बृहत्यां षष्ठाध्यायस्य
प्रथमः पादः ।।</p>
<pb n="095"/>
<p>षष्ठाध्यायस्य द्वितीयः पादः</p>
<lg><l>।। १ ।। 1पुरुषार्थैकसिद्धत्वात् तस्य तस्याधिकारः स्यात् ।। १ ।।</l></lg>
<p>ननु च स्वर्गकामाधिकरण इदमुक्तं---नैवेयमाधिकारिकी सङ्ख्या,
किन्तर्हि, कर्तृसङ्ख्यैवेयं, भावान्तरानुपादानादिति । एवं च कथं परिष-
दोऽर्थिन्या अधिकार इति संशयः । उच्यते । उपरितनेऽधिकरणे आख्यात
गतसङ्ख्या विवक्षिता स्थास्यति । स्थितायां च कर्तृसङ्ख्याविवक्षायां
किं यथाकर्तृत्वमधिकारो भवति उतान्यथैव कर्तृत्वं अन्यथा चाऽधिकार
<pb n="096"/>
इति । न कर्तृगता सङ्ख्या अधिकारेऽपि इतरेतरयोगमापादयितुं क्षमे-
त्यर्थः । तत्र पूर्वपक्षवादिनोऽभिप्रायः---अधिकारस्य कामनाऽयोगात्
कर्तृत्वमुखेन चाधिकारावाप्तेः अधिकारश्च भागे इतरख्याप्त‍या च नियम्यते
कामितया चाधिकार इति परिषदोऽर्थिन्या अधिकार इत्युक्तम् । अत्राभि-
धीयते । न कर्तृत्वं कर्मप्राप्तिं नियन्तुं शक्‍नोति । यथाभिधानमाप्ति-
मवगच्छामो न पुनर्यथापदार्थान्तरसंबन्धं ऋद्धिकामप्रातिपदिकाव-
गम्यत्वात् । तस्या अवगतावाप्तेश्च कर्तृसंबन्धात् । किञ्च न कर्तृत्वमप्यत्र
निरपेक्षतां विहन्तिं, कर्तृणां ह्यत्र बहुत्वमवगम्यते न बहूनां कर्तृत्वम् ।
किमतो यद्येवं ? एतदतो भवति - कर्तारो बहवः न बहवः कर्ता अतश्च
<pb n="097"/>
शाब्दं साहित्यं न तु आर्थ सहत्वम् । ननु च सह कर्तृत्वमत्रेति । सह-
शब्दोऽत्र अर्थसहत्वं लक्षयति । कुत एतत् ? भाष्यादेव । एकैकस्य
स्वातन्त्र्यविवक्षायां आख्याते सङ्ख्यायोगात् । शक्‍नोत्येकैकस्य स्वा-
तन्त्र्यविवक्षायां इति । न्याय्या चेयमवगतिः यस्माद्विभक्तयो भवन्ति
तदर्थस्य सङ्ख्या(योगादिति) मवगमयन्ति । न चाख्यातार्थः सङ्ख्यां
भजते । असत्त्वभूतत्वात् । अतः तदाक्षिप्तानि व्यावृत्तान्येव कारकाणि
सङ्ख्यां भजन्ते । तदवस्थानामेवाख्यातार्थेनाक्षेपात् न कारकशब्दाभिधे-
यानि । नामविभक्तयः पुनः सङ्ख्याभाजः प्रातिपदिकार्था एवेति तद्गतामेव
<pb n="098"/>
सङ्ख्यामभिनिर्वर्तयन्ति । अत एव अग्नीषौमौ [देवता, देवतात्वं हि
कारकावस्था तस्यामवस्थायां अग्नीषोमप्रातिपदिकादुत्पन्ना द्विवचन-
विभक्तिः न सङ्ख्यामाह । किन्तु प्रातिपदिकावस्थामात्रायां इति । अत
एवाधिष्ठानस्य द्वित्वं देवतात्वे पुनरेकत्वमिति] दर्शितम् । उत्पत्तौ चेयं
सङ्ख्या अतः कारकगतैव मन्तव्या । किमिदमुत्पत्ताविति ? आख्यातगतेयं
सङ्ख्या नोपपदगतेत्यर्थः । उपपदगता हि कर्मगतापि प्रतीयते सत्त्ववदभि-
धानात् तिस्र आहुतीर्जुहोतीतिवत् । तस्मादेकैकस्यात्र स्वातन्त्र्यमवगम्यते
<quote>‘स्वतन्त्रः कर्ता’</quote> इति च स्मरणात् । बहुत्वं पुनः कर्तुः सापेक्षतामापादयति
न सापेक्षस्य कर्तृत्वम् । अतः कर्त्रन्तरं साहित्यसंपत्त्यर्थमुपादीयते ।
न कर्तृत्वसंपत्त्यर्थमन्योपादानम् । कथं तर्ह्यत्र युगपदभिधानं ? कथं
<pb n="099"/>
चैकशेषः माभृद्युपदभिधानं युगपदाक्षेपो भविष्यति । एकशेषस्तु यद्यभि-
धानादृते न संभवति न नाम तथापि अयमेव शास्त्रार्थः । अतः यथा-
कर्तृत्वेऽपि न परिषदोऽर्थिन्या अधिकार इति सिद्धम् ।।</p>
<lg><l>।। २ ।। प्रयोगे पुरुषश्रुतेः यथाकामी प्रयोगे स्यात् ।। ३ ।।</l></lg>
<p>किमिदं शास्त्रफलं प्रयोक्तरीति ? कस्तेनास्य विरोधः ? कथं वा
तेनेदं लभ्यते । यदा प्रयोक्‍तृत्वं कर्मणि शब्दार्थः तदा वचनस्य विवक्षा
प्राप्नोति । विवक्षिते वचने अविवक्षिताभिधातं विरुद्धम् । अतः इदमुक्तं
तदेवाक्षिप्यत इति । कथं पुनराक्षेपः नियोज्यस्य हि कर्मणि इदमस्येत्येवं
<pb n="100"/>
संबन्धोऽवगम्यते अत्रास्येति वा । अतो यथानियुक्तस्यैव सङ्ख्यासंबन्ध
इति पूर्वः पक्षः । कामितामात्रतया च नियोगः न सङ्ख्यापेक्ष इत्युक्तम् ।
स्वर्गकामे च विभक्‍तिवचनं भावार्थानपेक्षमित्युक्‍तम् । नियोज्यस्य
भावार्थसंबन्धः कर्तृत्वमित्येतदुक्तं न भावसंबन्धस्य नियोग इत्यर्थः ।
तस्मान्न भावगता सङ्ख्या विवक्षामर्हति अधिकारपदगतेव । किञ्च फलस्य
पुरुषार्थतापर्यन्तं चैतद्वाक्यमित्युक्तम् । तत्परत्वे च वाक्यस्य क्रियाकारक-
संबन्धो नतरां विवक्ष्येत । ननु च क्रियाकारकसंबन्धोऽप्यत्रावगम्यते ।
स कथं त्यज्यते ? अन्यपरत्वाद्वाक्यस्य । एकार्थं चैकं वाक्यमित्युक्तम् ।
[अतो विषं भक्षयेदिति न विवक्ष्यते] [एवं चेष्वसनदृष्टान्त उपपन्नो भवति ।
लिङ्गमुक्तम् ।</p>
<pb n="101"/>
<p>अत्राभिधीयते---न कर्म वा सङ्ख्यापि अविवक्षिता शक्यते वक्‍तुम् ।
कुतः ? विशिष्ट एव हि कर्मण्यधिकारो भवति । यथा द्रव्यविशिष्टकर्मण्यधि-
कारावगमात् न द्रव्यान्तरेण क्रियते तथा कर्तृसङ्ख्याविशिष्टे कर्मण्यपि
अधिकारावगमे१ न सङ्ख्यान्तरमाश्रीयते । न च स्वर्गः पुरुषस्येत्येवपरं तद्-
वाक्यं] किं तर्हि अस्मिन् कर्मण्यस्याधिकार इति । अधिकारश्चाय
विशिष्टक्रिया कारकस्वार्थफलप्रयुक्‍तः प्रतीयत इति सर्वमनवद्यम् । एवं च
सति प्रयोक्‍तुः फलमित्येतदपि सिद्धम् । अधिकार्येव हि प्रयोक्ता । कर्मा-
<pb n="102"/>
दीनां तार्तीयो विनियोग एतस्मादेव । यत्पुनरिदमुक्तं भाष्यकारेण---
आत्मनः परस्य वा स्वर्गं कामयतः स्वर्गकामपदाभिधानमविशिष्टं आत्मने-
पदाच्च लिङ्गाच्च, आधाने आत्मनेपदकर्तृकोपन्यासाच्चाङ्गफलानामपि प्रधान-
कर्तृसंयोग उक्तः । किमनेनोक्‍तम् ? सर्वविशेषणविशिष्टनियोगात् सर्वमिदं
लभ्यते । यदात्मनेपदं कर्तृगामितामवगमयति फलस्य, यच्च स्वर्गकामपदं
आत्मसंबन्धिनि कामे कामितामभिधत्ते । पाणिनेरपि अयमेव प्रयोगो
लिङ्गाभिधाने निमित्तम् । [यदेवं स्मरति] यजते यजमानः । यजन्ति
याजकाः इति । अतो यथानिमित्तमेवावगतिर्भवतीति निमित्तोपन्यासो
भाष्यकारस्य । अतो विवक्षिता सङ्ख्येति सूक्‍तम् । प्रतिपद्विधानं तु
प्रकृतावसंभवादुत्कृष्यते ।</p>
<pb n="103"/>
<lg><l>।। ३ ।। प्रक्रमात्तु नियम्येतारम्भस्य क्रियानियम्यत्वात् ।। १३ ।।</l></lg>
<p>कथं पुनरत्र संशयः ? कथम् वा न संशयः ? फलपर्यन्तः कामाधि-
कार इत्युक्तम् । तत्र यदि कारणान्तरेण फलप्राप्तौ सत्यां निवृत्तः कामः
यद्वा अन्यतः तदधिकार एव निवृत्तो भवति निरधिकारस्य चानुष्ठानं न
शब्दात् नापि अन्यतोऽवगच्छामः । तस्मादप्रतिष्ठितमेवेमं संशयं
पश्यामः । उच्यते । इदमत्र संशयद्वारं, कर्तव्यतापूर्वकं हि कर्मादीनां
फलपुरुषसंबन्धमुक्तवन्तोऽधिकारज्ञाः प्रवृत्तश्चेत् कर्तव्यतायां कारितः
शास्त्रेणेत्यवगच्छामः । शास्त्रं चोपक्रमादेरपवर्गपर्यन्तस्य स्वार्थस्याभि-
<pb n="104"/>
धानम् । अतो नापरिसमाप्यावतिष्ठते अवयवशोऽनवगमान्नियोगार्थस्य ।
नन्वेवं तर्हि फलार्थता कर्मणो नोपपद्यत इत्युक्तम् । प्रवृत्तौ तावन्निमित्ततया
नानुपपन्नम् । प्रवृत्तौ चापरिसमाप्तेरेव शास्त्रं करणमित्युक्तम् । अतः
परमधिकारानुवृत्तिः क्‍वोपयुज्यते ? तस्माद्वीतायामपि फलेच्छायां समा-
पनीयं कर्मेति मन्यते ।</p>
<p>एवं प्राप्तेऽभिधीयते---सत्यमारम्भोऽषवर्गपर्यन्तः शास्त्नार्थः सत्यं
चावयवशो नावगम्यते । न पुनरधिकारादृते शास्त्रं कारणमित्यवगन्तुं
शक्यते । ननु च प्रवृत्तौ निमित्ततयोपपन्नमनुष्ठानमित्युक्तम् । नासाध्यं
निमित्तं भवितुमर्हति । यथाप्रतिपन्नमेव हि निमित्तं नाप्रतिपन्नं साध्य
<pb n="105"/>
निमित्ततया प्रतीयत इत्युक्तम् । अतः प्रवृत्तावपि यावन्निमित्तमेव प्रवृत्तिः
निमित्ताभावे वा उपरमो न्याय्य इति न्यायविदो मन्यन्ते ।</p>
<p>यत्पुनरिदं भाष्यकारेणोक्तं वेदैवासौ मया एतत्कर्तव्यमिति उपायं
तु न वेद इति; अयमर्थः फलेच्छोपरमे तावत् शास्त्रं न प्रत्यक्षीभूतमस्ति ।
अतो वीतायां फलेच्छायां अवधृतशास्त्रार्थायां न कारणता धात्वर्थस्योप-
पद्यते । तच्च कारणभूतेऽधिकार इति स एव शास्त्रार्थाभावो दर्शितः ।</p>
<pb n="106"/>
<p>ननु चैतद्भावार्थाधिकरणविरुद्धम् । यथा न विरुध्यते तथा स्वर्ग-
कामाधिकरणे दर्शितम् । यत्पुनरिदं पक्षान्तगेपन्यसनं शिष्टविगर्हणात्
परिसमापनीयमिति । तथा किमिति /?/गर्हन्ते इति परिचोद्य किमत्र
कारणान्तरेणेत्यस्यैव शिष्टविगर्हणस्य समाप्तौ काराणतोक्ता मिथ्यासङ्कल्प-
दोषश्च दर्शितः । तदिदसमञ्‍जसमिव प्रतिभाति । कथमसमञ्‍जसं ? यदि
तावत् मिथ्यासङ्कल्पदोषपरिहारायैव प्रक्रान्तपरिसमापनं तर्हि न शक्यः
/?/ष्टविगर्हणोपन्यासः । अत्रोच्यते । मिथ्यासङ्कल्पतैवात्र नास्ति । शास्त्रार्थे
हि सङ्कल्पः कृतः । न च वीवेच्छस्य समापनं शास्त्रार्थः । विगर्हयितार-
शिशष्टा एवं मन्यन्ते । मिथ्यासङ्कल्पदोषोऽस्यास्ति योऽयं प्रक्रान्तं न
परिसमापयति इति मत्वा विगर्हन्ते । अतस्तद्विगर्हणात् समापनं कर्तव्यम् ।
किमिति निर्मूलमेव विगर्हणमाश्रयन्ते । किमत्र मूलान्वेषणेन । इदमेव
हि दुःखहेतुः । दुःखहेतुपरिहारे च कृतिनो यत्‍नवन्त इति सुष्ठूक्त
<pb n="107"/>
विगर्हन्ते तावच्छिष्टा इति ।</p>
<lg><l>।। ४ ।। 1लोके कर्माणि वेदवत्ततोऽधिपुरुषज्ञानम् ।। १६ ।।</l></lg>
<p>यदिदं सूत्रधारैः कर्म क्रियते गृहादि तत्र किं प्रारब्धं समापनीयं
उत वीतायां फलेच्छायां तत एवोपरमः इति । ननु शिष्टविगर्हणाभयात्
समापनीयं कर्म न शास्त्रीयमिति । अतस्तदेवात्र अनुसरणीयं किं विगर्हन्ते
नेति । किं शास्त्रीयाशास्त्रीयत्वानुसरणेन । उच्यते । सत्यमेवं यदि
निरुपाधिकमेव तद्विगर्हणम् । तत्तु शास्त्रीयमिति कृत्वा विगर्हन्ते ना-
शास्त्रीयम् । अतः तत्तद्भ्रमापनुत्तये विचारणीयम् । तत्र देवतासंबन्धात्
प्रायश्चित्तविधानाच्च शास्त्रीयमिति पूर्वः पक्षः । न ह्यशास्त्रीयस्य शास्त्रीय-
मङ्गं भवति वैगुण्यसमाधिर्वा ।</p>
<pb n="108"/>
<p>अत्रोच्यते । न शास्त्रीयमिति प्रमाणमस्ति रमणीयार्थत्वात् प्रयत्नस्य ।
यदपि चेदं स्मरन्ति सूत्रकाराः ब्राह्मणस्येदं गृहादि राज्ञ इदमिति । यथा-
चोदितस्य अन्यथाकरणे मरणादिप्रत्यवायं स्मरन्ति । तदपि वैद्यकादि-
वत् अन्वयव्यतिरेकादवगम्यते । यत्पुनः प्रायश्चित्तं देवताविधानं च तत्
पुरुषार्थत्वात् न गृहादिकर्मार्थमिति1 परिहृतम् ।</p>
<lg><l>।। ५ ।। 2प्रतिषेधेष्वकर्मत्वात् क्रिया स्यात् प्रतिषिद्धानां
विभक्तत्वादकर्मणाम् ।। १७ ।।</l></lg>
<p>किमिदं नियोगव्यापारचिन्तनं किं नञर्थो विधीयते उत धात्वर्थः
तद्विशिष्ट इति । द्वैतीयनियोगचिन्तनमिदम् । को दोषः ? न खलु
<pb n="109"/>
कश्‍चिद्दोषः । किन्तु असंबन्धोऽधिकारलक्षणे । एवं तर्हि अधिकारचिन्तै-
वेयम् । कथमधिकारचिन्ता ? इत्थं, यद्यत्र नञर्थो विधीयते ततो भक्ष-
यतिः अधिकारिविशेषणम् । अतो नञर्थविशिष्टकर्मविधिः । ततः कल्प्य-
मधिकारिविशेषणं विश्वजित इव । तत्सिद्ध‍यर्थं चेदं बलाबलचिन्तन-
मुपन्यस्तम् । पूर्वपक्षवादी भावार्थाः कर्मशब्दाः इत्युत्सर्गं मन्वानः
तदाश्रितत्वाच्चोपपदविधेः विशिष्टविधिं मन्यते । किञ्च नञर्थविधाने
अनुष्ठानमापद्यते । कथं ? प्रतिषिद्धमपि हि यन्न पुरुषस्योपकरोति अभ्युद-
येन दुःखपरिहारेणापि न तत्र बुद्धिपूर्वकारिणः प्रवर्तन्त इति लौकिकाः
<pb n="110"/>
तस्मादयमेव वाक्यार्थः श्रेयान् । ननु नञर्थविधानेऽपि प्रत्यवायकल्पना
भवतु । कथं नञर्थविधौ प्रत्यवायः शक्यते कल्पयितुम् । नतरामनुष्ठानं
प्राप्‍नोति । अथ विषयानुष्ठानेन प्रत्यवायः कल्प्यते प्रतिषेधानुष्ठानेनासौ
परिहृतो भवति लोकवदिति । तदयुक्तम् । यस्मान्नञर्थविधिस्तावत् 1नार्थ
एव पर्यवसितो भवति । विषयानुष्ठानं तु लौकिकम् । लौकिके चानुष्ठाने
यदि न लौकिकात् प्रत्यवायो गम्यते कुतोऽन्यतः शक्यतेऽवगन्तुम् ।
तस्मान्नैवान्यथा पुरुषार्थता उपपद्यते इत्यभक्षविधिः स्यात् ।</p>
<p>अत्राभिधीयते । सत्यं यदाह देवानां प्रियः किन्तु नासावभक्ष-
विधिः प्रतीयते । यतो भक्षयतिस्तावत् भक्षणमाचष्टे । नञपि निवारणं
<pb n="111"/>
निवृत्तिमाह। पदद्वयेनाप्यभक्षणमेवासद्भूतं गम्यते। न च तद्विधातुं
शक्यते अक्रियारूपत्वात्। मानसस्तु व्यापारः न पदात् न वा वाक्यात्
प्रतीयते। अनीक्षणादिपु व्रतशव्दः साक्षाच्छ्रूयते। अतो भक्षयतिः गले
पादुकया अधिकृतविशेषणं न ञर्थस्य वा अभावार्थस्य औदासीन्यमयुक्त-
मेव विधेयत्वम् । ननु चानुष्ठानं नोपपद्यते इत्युक्तम् । किमिति नोप-
पद्यते किं कर्तव्यतावगमो नास्ति । कर्तव्यतावगमे हि कामादयः
संबध्यन्त इति दर्शितं भावार्थाधिकरणे । यत्र ते स्वर्गकामादयः
तत्रैवाभ्युदयपर्यन्तः कर्तव्यतावगमः यत्र पुनर्न विद्यते कस्तत्र
कर्तव्यतावगमं (नाम) अपह्नुते । कर्तव्यतावगमात्त्वनुष्ठानं न फलाव-
<pb n="112"/>
गमादित्युक्तम् । तन्मूलत्वात् फलावगतेः । अत एव जीवनादेरप्यधि-
कारिविशेषणत्वं सिद्धं भवति । एवं(तर्हि)कर्तव्यतामवगच्छन्नपि यो नाम
न करोति स्वर्गकामचोदनास्वपि तस्याक्रियां को नाम वारयितुं क्षमः ।
योऽपि स्वर्णमुपलभ्य मृत्तिकेति ब्रूयात् कस्तस्योत्तरं ददाति । किमिति तर्हि
भाष्यकारः शिष्टविगर्हणमुपन्यस्यति (सनिश्चयं) ? अयमभिप्रायो भाष्यका-
रस्य---योऽपि लौकिकशास्त्रावगतिमविद्वान् फलाभावे न करोति तस्यापि
मूढात्मनो विद्यत एव लौकिकं शिष्टविगर्हणं प्रवृत्तये । तस्मान्नायमपह्नोतुं
शक्यते वाक्यार्थः <quote>‘कलञ्जभक्षणं न कुर्यात्’</quote> इति ।</p>
<lg><l>।। ६ ।। 1तस्मिंस्तु शिष्यमाणानि जननेन प्रवर्तेरन् ।। २१ ।।</l></lg>
<p>इदमत्र चिन्त्यते - किमनुगमनादिना आचारगणेन जातमात्रोऽधि-
क्रियते उत उपनीत इति । एतदुक्तं भवति - किं जननमेवाधिकारिविशेषणं
<pb n="113"/>
उतोपनयनभिति । तत्र पूर्वपक्षवादी मन्यते - स्वर्गादेस्तावत् अधिकारि
विशेषणता नोपपद्यते; दृष्टार्थत्वात् आचारगणस्य, आधानस्येव । तस्मात्
सामर्थ्यमेवाधिकारिविशेषणम् । ननु चैवं सति न जातमात्रस्याधिकारः
स्यात् । एतदुक्तं भवति - नोपनयनमपेक्षते ।</p>
<p>एवं प्राप्तेऽभिधीयते-उपनयनोत्तरकालमेवाधिक्रियत इति । का
युक्तिः? स्वाध्यायाध्ययनोत्तरकालं वैदिकैः पदार्थैरधिक्रियते वैदिकश्चाय-
माचारगण इति स्मृतिवादे उक्तम् । स्वाध्यायाध्ययनं तु उपनीतस्य । भवतु
स्वाध्यायाध्ययनमुपनीतस्य । पदार्थास्तु यथा यस्यावगम्यन्ते तस्यैव
ते न भवन्ति यथा निषादस्थपतेः इष्टिः । ननु च तत्र स्वाध्यायविरोधा-
देवमभ्युपगतम् । इह तु स्वाध्यायाविरोधात (कामिनामिव) अधीतवेदा-
<pb n="114"/>
नामेवाधिकारो भविष्यति कामिवत् । अयुक्तमिदम् । तत्र हि अधीतवेद-
संभवे न मन्त्राध्ययनप्रयुक्तौ प्रमाणमस्ति विदुयां कामिनामित्युक्तम् । इह
पुनरमन्त्रसाध्यत्वात् आचारगणस्य नैतच्छक्यते वक्‍तुम् । किञ्च न
चोपनीतमात्र एवाधीतवेदो भवति । तदुपनीताधिकारे वैदिकत्वप्रदर्शनं
शङ्क्यमेव ।</p>
<p>अत्रोच्यते । अयमभिप्रायो भाष्यकारस्य-प्रागुपनयनाद्विधयः पितुः
दार्विहोमिकस्य वा उपलभ्यन्ते उपनयनं चाचार्यस्य । तदुत्तरकालं तु
संस्कृतविषया वैदिकविधयः श्रूयन्ते तन्मूलाश्च स्मार्ता अपीति तेऽपि
तदुत्तरकालभाविन एवेति भगवान् भाष्यकारो मन्यते । तस्मात्सूक्तमुप-
नीतस्याधिकार इति ।</p>
<pb n="115"/>
<lg><l>।। ७ ।। 1अभ्यासोऽकर्मशेषात्वात् पुरुषार्थो विधीयते ।। २३ ।।</l></lg>
<p>अस्मिन्नधिकरणे सर्वशक्त्यधिकरणे स्थिते भवति संशयः---किं
कालशून्यः शौचशून्यश्च प्रयोगो जीवननिमित्ततया कर्तव्यः उत नेति । तत्र
पूर्वपक्षवादिनोऽभिप्रायः---निमित्तबलेनाङ्गत्यागोऽभिहितः । तस्माद्यावन्नि-
मित्तं प्रयोगः [जुहुधि जुहुधि] इत्येव होतव्यमिति । ननु चाहारविहार-
काले न शक्यते प्रयोगः कर्तुमिति । यथा शक्यते तथाऽभ्यसनीयः
शौचमप्यङ्गमेव । अतः शौचपरित्यागेनापि प्रयोगः कर्तव्यः ।</p>
<pb n="116"/>
<p>अत्रोच्यते---नाभ्यासापेक्षं शास्त्रं शक्तस्यापि निमित्तावगमोप-
पत्तेः । प्रतिपन्ने हि निमित्तेऽङ‍गत्यागोऽभिहितः तस्मिन्नधिकरणे । इह
पुनः निमित्तमेव नाभ्यासापेक्षं प्रतीयते तदभावेऽपि निमित्तावगमात् ।
एवं तर्हि कालशून्यं क्रियताम् । नेति ब्रूमः । कालशून्यमपि निमित्तं
नैव प्रतीयते नित्ययुक्तत्वात् कालस्य । ननु च सर्वाण्येवाङ्गानि नित्य-
युक्तानि । सत्यं नित्ययुक्तानि, न पुनरङ्गान्तरत्यागेन प्रतीयन्ते ।
कालः पुनः कालान्तरत्यागेन निमित्तमवगमयति शौचमिव । तस्मान्न
<pb n="117"/>
कालशून्यनिमित्तमवगच्छामः । न चानवगमनिमित्तं भवितुमर्हति । भाष्य-
कारस्तु कालमेव निमित्तमाह <quote>‘न कालो गुणो निमित्तं ह्येतत्’</quote> इति । तच्चा-
युक्तम् । जीवनस्य निमित्तत्वात् । काम्ये प्रयोगे कालस्योपादानं न स्यात्
अनङ्गत्वात् । तस्मादयमत्र भाष्यार्थः-न गुणः कालः निमित्तमनवच्छिन्द-
न्नित्यर्थः । आत्मकालं जीवनं निमित्तत्वेनावगमयत् निमित्तमिति उक्त-
निमित्तं ह्येतदिति ।</p>
<lg><l>।। ८ ।। 1तेषामौत्पत्तिकत्वादागमेन प्रवर्तेत ।। २७ ।।</l></lg>
<p>[कथं पुनरत्र पूर्वपक्षः यावता निमित्तस्यावृत्तौ नैमित्तिकस्य भवि-
<pb n="118"/>
तव्यमित्यागते काल इति युक्तम् । एवमत्र पूर्वपक्षः कालानुरोधेन निमित्ता-
वगतिः । अङ्गं च कालः सकृदनुष्ठानेन कृतमङ्गशास्त्रमिति निमित्तमपि
तथैव तदनुरोधित्वात् । राद्धान्तस्तु नैतद्युक्तम् सकृदेवानुष्ठानं कर्तव्यमिति]
उत्पद्यमान हि कर्म कालसंयुक्तमेवोत्पन्नमिति तत्कालीनं जीवनमवगम-
यतीति निमित्तमित्युक्तं न पुनर्विधेयतामपि निमित्तस्यापादयति । अवि-
हिते च कृतः शास्‍त्रा‍र्थ इति न शक्यते वक्‍तुम् । तस्मात्तत्कालीनं जीवनं
निमित्तभूतं पुनः पुनः शास्त्रार्थानुष्ठानं प्रयुङ्क्ते । आगते आगते कालेऽनु-
ष्ठानं कर्तव्यमिति सूक्तम् । लिङ्गमुक्तम् ।।</p>
<lg><l>।। ९ ।। 2तथान्तः क्रतुप्रयुक्तानि ।। २९ ।।</l></lg>
<p>केन पुनर्विशेषेणवेदं पुनरतिदिश्यते । तस्य हि असति विशेषे न
<pb n="119"/>
तुल्यता भवति । अयमस्ति विशेषः कत्वर्थत्वाद्भेदनादिनिमित्तानां होमानां
सकृत्कृतेनैव प्रयोगवचनोपकारसिद्धेः कृतोऽधिकार इति पूर्वपक्षवादी
मन्यते । सत्यमेवं क्रतूपकारायैवानुष्ठानं तथापि पुनः पुनः भेदनाद्युत्पत्तौ
न पुनः पुनरधिकारं वारयितुं उपकारो न क्षमः । ननु च तथापि
निष्प्रयोजनत्वात् किमधिकारः करिष्यति । न निष्प्रयोजनता । अधि-
काराद्धि प्रयोजन न प्रयोजनतोऽधिकार इत्युक्तम् । तस्माद्यावदधिकार-
मत्रापि पूर्ववत् प्रयोगः । इयांस्तु विशेषः यावत्प्रधानप्रयोगं हि सः
तदधिकारत्वादस्याग्निहोत्रादिभिः नैमित्तिकानाम् ।</p>
<pb n="120"/>
<lg><l>।। १० ।। आचारात् गृह्यमाणेषु तथा स्यात् पुरुषार्थत्वात् ।। ३० ।।</l></lg>
<p>गुर्वनुगमनादिषु नागमनमधिकारिविशेषणमिति मन्यते पूर्वपक्ष-
वादी । गुरुमागतमभ्युत्थानेन प्रीणीयादिति विधानं मन्यते । सकृच्च
कृतं प्रीणनमिति कृतः शास्‍त्रार्थः ।</p>
<p>न ह्यधिकारिविशेषणत्वादृते निमित्तता संभवतीति तद्वदित्यतिदेशः ।</p>
<lg><l>।। ११ ।। ब्राह्मणस्य तु सोमविद्याप्रजमृणवाक्येन संयोगात् ।। ३१ ।।</l></lg>
<p>ननु चात्र पूर्वपक्ष एव नोपपद्यते न हि वचनमदृष्ट्वा पूर्वपक्षः
वचनेन राद्धान्त इति युक्तम् । अत्रोच्यते । यावज्जीवनादीनामधिकारि-
<pb n="121"/>
विशेषणत्वानुपपत्तेः अधिकारिशून्यतया विश्वजिदादिवदधिकारोऽप्यध्या-
हार्यः1इति पूर्वपक्षवादी मन्यते । का युक्तिः? अनिष्पन्नस्य वस्तुनोऽधिकारि-
विशेषणभावो नोपपद्यते । कस्मात् ? साध्यं सिद्ध वा 2पारलौकिकतया
संबध्यते । ततः किं ? इदं ततो भवति---सिद्ध निष्पादकतया संबध्यते ।
साध्यं फलतयेति । जीवनं सिद्धम् । तस्मात् साधनभाव एव युक्त इति
मन्यते । राद्धान्तस्तु ऋणदर्शनमवश्यकर्तव्यतां सूचयति जीवनमधिकारि-
विशेषणतया ज्ञापयति । ननु च सिद्धस्य साधनभावादृते संबन्धो नोपपद्यते
इति किमत्र दर्शनं करिष्यति । अत्राच्यते । उक्तमस्माभिः स्वर्गकामा/?/धि-
करणे न कर्तुः नियोग इति । नियोज्यश्च साध्यं यावच्छब्दादित्युक्तम् ।
<pb n="122"/>
तस्मान्न साध्यता नियोगे नियोज्यविशेषणत्वे हेतुः । नियोज्यविशेषणं
चाधिकारिविशेषणमित्युक्तम् । ऋणदर्शनसामञ्‍जस्यं चान्यथा नोपपद्यत
इत्युक्तम् । तस्मान्नित्यान्येवैतानि कर्माणि निमित्तनित्यत्वादिति सिद्धम् ।
अथवा 1ऋणवाक्ये ब्राह्मणशब्दश्रवणात् ब्राह्मणस्यैवाधिकारः ब्राह्मणस्यै-
वैतानि कर्माणीति पूर्वपक्षवादी मन्यते विध्युद्देशे ब्राह्मणशब्दश्रवणाभावात्
अस्य चार्थवादस्यान्यार्थत्वात् यथाधिकारं व्याख्या युक्ता । नैतद्वशेनाधि-
कारः ।</p>
<p>इति बृहत्यां षष्ठाध्यायस्य
द्वितीयः पादः</p>